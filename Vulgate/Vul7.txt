
 Qui custodit os suum et linguam suam custodit ab angustiis animam suam.
 Superbus et arrogans vocatur indoctus, qui in ira operatur superbiam.
 Desideria occidunt pigrum: noluerunt enim quidquam manus eius operari.
 Tota die concupiscit et desiderat; qui autem iustus est, tribuet, et non cessabit.
 Hostiae impiorum abominabiles, quia offeruntur ex scelere.
 Testis mendax peribit; vir obediens loquetur victoriam.
 Vir impius procaciter obfirmat vultum suum; qui autem rectus est corrigit viam suam.
 Non est sapientia, non est prudentia, non est consilium contra Dominum.
 Equus paratur ad diem belli; Dominus autem salutem tribuit.


Caput 22

 Melius est nomen bonum quam divitiae multae; super argentum et aurum gratia bona.
 Dives et pauper obviaverunt sibi: utriusque operator est Dominus.
 Callidus vidit malum, et abscondit se; innocens pertransiit, et afflictus est damno.
 Finis modestiae timor Domini, divitiae, et gloria, et vita.
 Arma et gladii in via perversi; custos autem animae suae longe recedit ab eis.
 Proverbium est: adolescens iuxta viam suam; etiam cum senuerit, non recedet ab ea.
 Dives pauperibus imperat, et qui accipit mutuum servus est foenerantis.
 Qui seminat iniquitatem metet mala, et virga irae suae consummabitur.
 Qui pronus est ad misericordiam benedicetur: de panibus enim suis dedit pauperi. Victoriam et honorem acquiret qui dat munera; animam autem aufert accipientium.
 Eiice derisorem, et exibit cum eo iurgium, cessabuntque causae et contumeliae.
 Qui diligit cordis munditiam, propter gratiam labiorum suorum habebit amicum regem.
 Oculi Domini custodiunt scientiam, et supplantantur verba iniqui.
 Dicit piger: Leo est foris; in medio platearum occidendus sum.
 Fovea profunda os alienae: cui iratus est Dominus, incidet in eam.
 Stultitia colligata est in corde pueri, et virga disciplinae fugabit eam.
 Qui calumniatur pauperem ut augeat divitias suas, dabit ipse ditiori, et egebit.
 Inclina aurem tuam, et audi verba sapientium: appone autem cor ad doctrinam meam,
 quae pulchra erit tibi cum servaveris eam in ventre tuo, et redundabit in labiis tuis:
 ut sit in Domino fiducia tua, unde et ostendi eam tibi hodie.
 Ecce descripsi eam tibi tripliciter, in cogitationibus et scientia:
 ut ostenderem tibi firmitatem et eloquia veritatis, respondere ex his illis qui miserunt te.
 Non facias violentiam pauperi quia pauper est, neque conteras egenum in porta:
 quia iudicabit Dominus causam eius, et configet eos qui confixerunt animam eius.
 Noli esse amicus homini iracundo, neque ambules cum viro furioso:
 ne forte discas semitas eius, et sumas scandalum animae tuae.
 Noli esse cum his qui defigunt manus suas, et qui vades se offerunt pro debitis:
 si enim non habes unde restituas, quid causae est ut tollat operimentum de cubili tuo?
 Ne transgrediaris terminos antiquos, quos posuerunt patres tui.
 Vidisti virum velocem in opere suo? coram regibus stabit, nec erit ante ignobiles.


Caput 23

 Quando sederis ut comedas cum principe, diligenter attende quae apposita sunt ante faciem tuam.
 Et statue cultrum in gutture tuo: si tamen habes in potestate animam tuam.
 Ne desideres de cibis eius, in quo est panis mendacii.
 Noli laborare ut diteris, sed prudentiae tuae pone modum.
 Ne erigas oculos tuos ad opes quas non potes habere, quia facient sibi pennas quasi aquilae, et volabunt in caelum.
 Ne comedas cum homine invido, et ne desideres cibos eius:
 quoniam in similitudinem arioli et coniectoris aestimat quod ignorat. Comede et bibe, dicet tibi; et mens eius non est tecum.
 Cibos quos comederas evomes, et perdes pulchros sermones tuos.
 In auribus insipientium ne loquaris, qui despicient doctrinam eloquii tui.
 Ne attingas parvulorum terminos, et agrum pupillorum ne introeas:
 propinquus enim illorum fortis est, et ipse iudicabit contra te causam illorum.
 Ingrediatur ad doctrinam cor tuum, et aures tuae ad verba scientiae.
 Noli subtrahere a puero disciplinam: si enim percusseris eum virga, non morietur.
 Tu virga percuties eum, et animam eius de inferno liberabis.
 Fili mi, si sapiens fuerit animus tuus, gaudebit tecum cor meum:
 et exsultabunt renes mei, cum locuta fuerint rectum labia tua.
 Non aemuletur cor tuum peccatores, sed in timore Domini esto tota die:
 quia habebis spem in novissimo, et praestolatio tua non auferetur.
 Audi, fili mi, et esto sapiens, et dirige in via animum tuum.
 Noli esse in conviviis potatorum, nec in comessationibus eorum qui carnes ad vescendum conferunt:
 quia vacantes potibus et dantes symbola consumentur, et vestietur pannis dormitatio.
 Audi patrem tuum, qui genuit te, et ne contemnas cum senuerit mater tua.
 Veritatem eme, et noli vendere sapientiam, et doctrinam, et intelligentiam.
 Exsultat gaudio pater iusti; qui sapientem genuit, laetabitur in eo.
 Gaudeat pater tuus et mater tua, et exsultet quae genuit te.
 Praebe, fili mi, cor tuum mihi, et oculi tui vias meas custodiant.
 Fovea enim profunda est meretrix, et puteus angustus aliena.
 Insidiatur in via quasi latro, et quos incautos viderit, interficiet.
 Cui vae? cuius patri vae? cui rixae? cui foveae? cui sine causa vulnera? cui suffusio oculorum?
 nonne his qui commorantur in vino, et student calicibus epotandis?
 Ne intuearis vinum quando flavescit, cum splenduerit in vitro color eius: ingreditur blande,
 sed in novissimo mordebit ut coluber, et sicut regulus venena diffundet.
 Oculi tui videbunt extraneas, et cor tuum loquetur perversa.
 Et eris sicut dormiens in medio mari, et quasi sopitus gubernator, amisso clavo.
 Et dices: Verberaverunt me, sed non dolui; traxerunt me, et ego non sensi. Quando evigilabo, et rursus vina reperiam?


Caput 24

 Ne aemuleris viros malos, nec desideres esse cum eis:
 quia rapinas meditatur mens eorum, et fraudes labia eorum loquuntur.
 Sapientia aedificabitur domus, et prudentia roborabitur.
 In doctrina replebuntur cellaria, universa substantia pretiosa et pulcherrima.
 Vir sapiens fortis est, et vir doctus robustus et validus:
 quia cum dispositione initur bellum, et erit salus ubi multa consilia sunt.
 Excelsa stulto sapientia; in porta non aperiet os suum.
 Qui cogitat mala facere stultus vocabitur:
 cogitatio stulti peccatum est, et abominatio hominum detractor.
 Si desperaveris lassus in die angustiae, imminuetur fortitudo tua.
 Erue eos qui ducuntur ad mortem, et qui trahuntur ad interitum, liberare ne cesses.
 Si dixeris: Vires non suppetunt; qui inspector est cordis ipse intelligit: et servatorem animae tuae nihil fallit, reddetque homini iuxta opera sua.
 Comede, fili mi, mel, quia bonum est, et favum dulcissimum gutturi tuo.
 Sic et doctrina sapientiae animae tuae: quam cum inveneris, habebis in novissimis spem, et spes tua non peribit.
 Ne insidieris, et quaeras impietatem in domo iusti, neque vastes requiem eius.
 Septies enim cadet iustus, et resurget: impii autem corruent in malum.
 Cum ceciderit inimicus tuus ne gaudeas, et in ruina eius ne exsultet cor tuum:
 ne forte videat Dominus, et displiceat ei, et auferat ab eo iram suam.
 Ne contendas cum pessimis, nec aemuleris impios:
 quoniam non habent futurorum spem mali, et lucerna impiorum extinguetur.
 Time Dominum, fili mi, et regem, et cum detractoribus non commiscearis:
 quoniam repente consurget perditio eorum, et ruinam utriusque quis novit?
 Haec quoque sapientibus. Cognoscere personam in iudicio non est bonum.
 Qui dicunt impio: Iustus es: maledicent eis populi, et detestabuntur eos tribus.
 Qui arguunt eum laudabuntur, et super ipsos veniet benedictio.
 Labia deosculabitur qui recta verba respondet.
 Praepara foris opus tuum, et diligenter exerce agrum tuum, ut postea aedifices domum tuam.
 Ne sis testis frustra contra proximum tuum, nec lactes quemquam labiis tuis.
 Ne dicas: Quomodo fecit mihi, sic faciam ei; reddam unicuique secundum opus suum.
 Per agrum hominis pigri transivi, et per vineam viri stulti:
 et ecce totum repleverant urticae, et operuerant superficiem eius spinae, et maceria lapidum destructa erat.
 Quod cum vidissem, posui in corde meo, et exemplo didici disciplinam.
 Parum, inquam, dormies, modicum dormitabis; pauxillum manus conseres ut quiescas:
 et veniet tibi quasi cursor egestas, et mendicitas quasi vir armatus.


Caput 25

 Hae quoque parabolae Salomonis, quas transtulerunt viri Ezechiae regis Iuda.
 Gloria Dei est celare verbum, et gloria regum investigare sermonem.
 Caelum sursum, et terra deorsum, et cor regum inscrutabile.
 Aufer rubiginem de argento, et egredietur vas purissimum.
 Aufer impietatem de vultu regis, et firmabitur iustitia thronus eius.
 Ne gloriosus appareas coram rege, et in loco magnorum ne steteris.
 Melius est enim ut dicatur tibi: Ascende huc, quam ut humilieris coram principe.
 Quae viderunt oculi tui ne proferas in iurgio cito, ne postea emendare non possis, cum dehonestaveris amicum tuum.
 Causam tuam tracta cum amico tuo, et secretum extraneo ne reveles:
 ne forte insultet tibi cum audierit, et exprobrare non cesset. Gratia et amicitia liberant: quas tibi serva, ne exprobrabilis fias.
 Mala aurea in lectis argenteis, qui loquitur verbum in tempore suo.
 Inauris aurea, et margaritum fulgens, qui arguit sapientem et aurem obedientem.
 Sicut frigus nivis in die messis, ita legatus fidelis ei qui misit eum: animam ipsius requiescere facit.
 Nubes, et ventus, et pluviae non sequentes, vir gloriosus et promissa non complens.
 Patientia lenietur princeps, et lingua mollis confringet duritiam.
 Mel invenisti: comede quod sufficit tibi, ne forte satiatus evomas illud.
 Subtrahe pedem tuum de domo proximi tui, nequando satiatus oderit te.
 Iaculum, et gladius, et sagitta acuta, homo qui loquitur contra proximum suum falsum testimonium.
 Dens putridus, et pes lassus, qui sperat super infideli in die angustiae,
 et amittit pallium in die frigoris. Acetum in nitro, qui cantat carmina cordi pessimo. Sicut tinea vestimento, et vermis ligno, ita tristitia viri nocet cordi.
 Si esurierit inimicus tuus, ciba illum; si sitierit, da ei aquam bibere:
 prunas enim congregabis super caput eius, et Dominus reddet tibi.
 Ventus aquilo dissipat pluvias, et facies tristis linguam detrahentem.
 Melius est sedere in angulo domatis quam cum muliere litigiosa et in domo communi.
 Aqua frigida animae sitienti, et nuntius bonus de terra longinqua.
 Fons turbatus pede et vena corrupta, iustus cadens coram impio.
 Sicut qui mel multum comedit non est ei bonum, sic qui scrutator est maiestatis opprimetur a gloria.
 Sicut urbs patens et absque murorum ambitu, ita vir qui non potest in loquendo cohibere spiritum suum.


Caput 26

 Quomodo nix in aestate, et pluviae in messe, sic indecens est stulto gloria.
 Sicut avis ad alia transvolans, et passer quolibet vadens, sic maledictum frustra prolatum in quempiam superveniet.
 Flagellum equo, et camus asino, et virga in dorso imprudentium.
 Ne respondeas stulto iuxta stultitiam suam, ne efficiaris ei similis.
 Responde stulto iuxta stultitiam suam, ne sibi sapiens esse videatur.
 Claudus pedibus, et iniquitatem bibens, qui mittit verba per nuntium stultum.
 Quomodo pulchras frustra habet claudus tibias, sic indecens est in ore stultorum parabola.
 Sicut qui mittit lapidem in acervum Mercurii, ita qui tribuit insipienti honorem.
 Quomodo si spina nascatur in manu temulenti, sic parabola in ore stultorum.
 Iudicium determinat causas, et qui imponit stulto silentium iras mitigat.
 Sicut canis qui revertitur ad vomitum suum, sic imprudens qui iterat stultitiam suam.
 Vidisti hominem sapientem sibi videri? magis illo spem habebit insipiens.
 Dicit piger: Leo est in via, et leaena in itineribus.
 Sicut ostium vertitur in cardine suo, ita piger in lectulo suo.
 Abscondit piger manum sub ascella sua, et laborat si ad os suum eam converterit.
 Sapientior sibi piger videtur septem viris loquentibus sententias.
 Sicut qui apprehendit auribus canem, sic qui transit impatiens et commiscetur rixae alterius.
 Sicut noxius est qui mittit sagittas et lanceas in mortem,
 ita vir fraudulenter nocet amico suo, et cum fuerit deprehensus dicit: Ludens feci.
 Cum defecerint ligna extinguetur ignis, et susurrone subtracto, iurgia conquiescent.
 Sicut carbones ad prunas, et ligna ad ignem, sic homo iracundus suscitat rixas.
 Verba susurronis quasi simplicia, et ipsa perveniunt ad intima ventris.
 Quomodo si argento sordido ornare velis vas fictile, sic labia tumentia cum pessimo corde sociata.
 Labiis suis intelligitur inimicus, cum in corde tractaverit dolos.
 Quando submiserit vocem suam, ne credideris ei, quoniam septem nequitiae sunt in corde illius.
 Qui operit odium fraudulenter, revelabitur malitia eius in consilio.
 Qui fodit foveam incidet in eam, et qui volvit lapidem revertetur ad eum.
 Lingua fallax non amat veritatem, et os lubricum operatur ruinas.


Caput 27

 Ne glorieris in crastinum, ignorans quid superventura pariat dies.
 Laudet te alienus, et non os tuum; extraneus, et non labia tua.
 Grave est saxum, et onerosa arena, sed ira stulti utroque gravior.
 Ira non habet misericordiam nec erumpens furor, et impetum concitati ferre quis poterit?
 Melior est manifesta correptio quam amor absconditus.
 Meliora sunt vulnera diligentis quam fraudulenta oscula odientis.
 Anima saturata calcabit favum, et anima esuriens etiam amarum pro dulci sumet.
 Sicut avis transmigrans de nido suo, sic vir qui derelinquit locum suum.
 Unguento et variis odoribus delectatur cor, et bonis amici consiliis anima dulcoratur.
 Amicum tuum et amicum patris tui ne dimiseris, et domum fratris tui ne ingrediaris in die afflictionis tuae. Melior est vicinus iuxta quam frater procul.
 Stude sapientiae, fili mi, et laetifica cor meum, ut possis exprobranti respondere sermonem.
 Astutus videns malum, absconditus est: parvuli transeuntes sustinuerunt dispendia.
 Tolle vestimentum eius qui spopondit pro extraneo, et pro alienis aufer ei pignus.
 Qui benedicit proximo suo voce grandi, de nocte consurgens maledicenti similis erit.
 Tecta perstillantia in die frigoris et litigiosa mulier comparantur.
 Qui retinet eam quasi qui ventum teneat, et oleum dexterae suae vocabit.
 Ferrum ferro exacuitur, et homo exacuit faciem amici sui.
 Qui servat ficum comedet fructus eius, et qui custos est domini sui glorificabitur.
 Quomodo in aquis resplendent vultus prospicientium, sic corda hominum manifesta sunt prudentibus.
 Infernus et perditio numquam implentur: similiter et oculi hominum insatiabiles.
 Quomodo probatur in conflatorio argentum et in fornace aurum, sic probatur homo ore laudantis. Cor iniqui inquirit mala, cor autem rectum inquirit scientiam.
 Si contuderis stultum in pila quasi ptisanas feriente desuper pilo, non auferetur ab eo stultitia eius.
 Diligenter agnosce vultum pecoris tui, tuosque greges considera:
 non enim habebis iugiter potestatem, sed corona tribuetur in generationem et generationem.
 Aperta sunt prata, et apparuerunt herbae virentes, et collecta sunt foena de montibus.
 Agni ad vestimentum tuum, et haedi ad agri pretium.
 Sufficiat tibi lac caprarum in cibos tuos, et in necessaria domus tuae, et ad victum ancillis tuis.


Caput 28

 Fugit impius nemine persequente; iustus autem, quasi leo confidens, absque terrore erit.
 Propter peccata terrae multi principes eius; et propter hominis sapientiam, et horum scientiam quae dicuntur, vita ducis longior erit.
 Vir pauper calumnians pauperes similis est imbri vehementi in quo paratur fames.
 Qui derelinquunt legem laudant impium; qui custodiunt, succenduntur contra eum.
 Viri mali non cogitant iudicium; qui autem inquirunt Dominum animadvertunt omnia.
 Melior est pauper ambulans in simplicitate sua quam dives in pravis itineribus.
 Qui custodit legem filius sapiens est; qui autem comessatores pascit confundit patrem suum.
 Qui coacervat divitias usuris et foenore, liberali in pauperes congregat eas.
 Qui declinat aures suas ne audiat legem, oratio eius erit execrabilis.
 Qui decipit iustos in via mala, in interitu suo corruet, et simplices possidebunt bona eius.
 Sapiens sibi videtur vir dives; pauper autem prudens scrutabitur eum.
 In exsultatione iustorum multa gloria est; regnantibus impiis, ruinae hominum.
 Qui abscondit scelera sua non dirigetur; qui autem confessus fuerit et reliquerit ea, misericordiam consequetur.
 Beatus homo qui semper est pavidus; qui vero mentis est durae corruet in malum.
 Leo rugiens et ursus esuriens, princeps impius super populum pauperem.
 Dux indigens prudentia multos opprimet per calumniam; qui autem odit avaritiam, longi fient dies eius.
 Hominem qui calumniatur animae sanguinem, si usque ad lacum fugerit, nemo sustinet.
 Qui ambulat simpliciter salvus erit; qui perversis graditur viis concidet semel.
 Qui operatur terram suam satiabitur panibus; qui autem sectatur otium replebitur egestate.
 Vir fidelis multum laudabitur; qui autem festinat ditari non erit innocens.
 Qui cognoscit in iudicio faciem non bene facit; iste et pro buccella panis deserit veritatem.
 Vir qui festinat ditari, et aliis invidet, ignorat quod egestas superveniet ei.
 Qui corripit hominem gratiam postea inveniet apud eum, magis quam ille qui per linguae blandimenta decipit.
 Qui subtrahit aliquid a patre suo et a matre, et dicit hoc non esse peccatum, particeps homicidae est.
 Qui se iactat et dilatat, iurgia concitat; qui vero sperat in Domino sanabitur.
 Qui confidit in corde suo stultus est; qui autem graditur sapienter, ipse salvabitur.
 Qui dat pauperi non indigebit; qui despicit deprecantem sustinebit penuriam.
 Cum surrexerint impii, abscondentur homines; cum illi perierint, multiplicabuntur iusti.


Caput 29

 Viro qui corripientem dura cervice contemnit, repentinus ei superveniet interitus, et eum sanitas non sequetur.
 In multiplicatione iustorum laetabitur vulgus; cum impii sumpserint principatum, gemet populus.
 Vir qui amat sapientiam laetificat patrem suum; qui autem nutrit scorta perdet substantiam.
 Rex iustus erigit terram; vir avarus destruet eam.
 Homo qui blandis fictisque sermonibus loquitur amico suo rete expandit gressibus eius.
 Peccantem virum iniquum involvet laqueus, et iustus laudabit atque gaudebit.
 Novit iustus causam pauperum; impius ignorat scientiam.
 Homines pestilentes dissipant civitatem; sapientes vero avertunt furorem.
 Vir sapiens si cum stulto contenderit, sive irascatur, sive rideat, non inveniet requiem.
 Viri sanguinum oderunt simplicem; iusti autem quaerunt animam eius.
 Totum spiritum suum profert stultus; sapiens differt, et reservat in posterum.
 Princeps qui libenter audit verba mendacii, omnes ministros habet impios.
 Pauper et creditor obviaverunt sibi: utriusque illuminator est Dominus.
 Rex qui iudicat in veritate pauperes, thronus eius in aeternum firmabitur.
 Virga atque correptio tribuit sapientiam; puer autem qui dimittitur voluntati suae confundit matrem suam.
 In multiplicatione impiorum multiplicabuntur scelera, et iusti ruinas eorum videbunt.
 Erudi filium tuum, et refrigerabit te, et dabit delicias animae tuae.
 Cum prophetia defecerit, dissipabitur populus; qui vero custodit legem beatus est.
 Servus verbis non potest erudiri, quia quod dicis intelligit, et respondere contemnit.
 Vidisti hominem velocem ad loquendum? stultitia magis speranda est quam illius correptio.
 Qui delicate a pueritia nutrit servum suum postea sentiet eum contumacem.
 Vir iracundus provocat rixas, et qui ad indignandum facilis est erit ad peccandum proclivior.
 Superbum sequitur humilitas, et humilem spiritu suscipiet gloria.
 Qui cum fure participat odit animam suam; adiurantem audit, et non indicat.
 Qui timet hominem cito corruet; qui sperat in Domino sublevabitur.
 Multi requirunt faciem principis, et iudicium a Domino egreditur singulorum.
 Abominantur iusti virum impium, et abominantur impii eos qui in recta sunt via. Verbum custodiens filius extra perditionem erit.


Caput 30

 Verba Congregantis, filii Vomentis. Visio quam locutus est vir cum quo est Deus, et qui Deo secum morante confortatus, ait:
 Stultissimus sum virorum, et sapientia hominum non est mecum.
 Non didici sapientiam, et non novi scientiam sanctorum.
 Quis ascendit in caelum, atque descendit? quis continuit spiritum in manibus suis? quis colligavit aquas quasi in vestimento? quis suscitavit omnes terminos terrae? quod nomen est eius, et quod nomen filii eius, si nosti?
 Omnis sermo Dei ignitus: clypeus est sperantibus in se.
 Ne addas quidquam verbis illius, et arguaris, inveniarisque mendax.
 Duo rogavi te: ne deneges mihi antequam moriar:
 vanitatem et verba mendacia longe fac a me; mendicitatem et divitias ne dederis mihi: tribue tantum victui meo necessaria,
 ne forte satiatus illiciar ad negandum, et dicam: Quis est Dominus? aut egestate compulsus, furer, et periurem nomen Dei mei.
 Ne accuses servum ad dominum suum, ne forte maledicat tibi, et corruas.
 Generatio quae patri suo maledicit, et quae matri suae non benedicit;
 generatio quae sibi munda videtur, et tamen non est lota a sordibus suis;
 generatio cuius excelsi sunt oculi, et palpebrae eius in alta surrectae;
 generatio quae pro dentibus gladios habet, et commandit molaribus suis, ut comedat inopes de terra, et pauperes ex hominibus.
 Sanguisugae duae sunt filiae, dicentes: Affer, affer. Tria sunt insaturabilia, et quartum quod numquam dicit: Sufficit.
 Infernus, et os vulvae, et terra quae non satiatur aqua: ignis vero numquam dicit: Sufficit.
 Oculum qui subsannat patrem, et qui despicit partum matris suae, effodiant eum corvi de torrentibus, et comedant eum filii aquilae!
 Tria sunt difficilia mihi, et quartum penitus ignoro:
 viam aquilae in caelo, viam colubri super petram, viam navis in medio mari, et viam viri in adolescentia.
 Talis est et via mulieris adulterae, quae comedit, et tergens os suum dicit: Non sum operata malum.
 Per tria movetur terra, et quartum non potest sustinere:
 per servum, cum regnaverit; per stultum, cum saturatus fuerit cibo;
 per odiosam mulierem, cum in matrimonio fuerit assumpta; et per ancillam, cum fuerit haeres dominae suae.
 Quatuor sunt minima terrae, et ipsa sunt sapientiora sapientibus:
 formicae, populus infirmus, qui praeparat in messe cibum sibi;
 lepusculus, plebs invalida, qui collocat in petra cubile suum;
 regem locusta non habet, et egreditur universa per turmas suas;
 stellio manibus nititur, et moratur in aedibus regis.
 Tria sunt quae bene gradiuntur, et quartum quod incedit feliciter:
 leo, fortissimus bestiarum, ad nullius pavebit occursum;
 gallus succinctus lumbos; et aries; nec est rex, qui resistat ei.
 Est qui stultus apparuit postquam elevatus est in sublime; si enim intellexisset, ori suo imposuisset manum.
 Qui autem fortiter premit ubera ad eliciendum lac exprimit butyrum; et qui vehementer emungit elicit sanguinem; et qui provocat iras producit discordias.


Caput 31

 Verba Lamuelis regis. Visio qua erudivit eum mater sua.
 Quid, dilecte mi? quid, dilecte uteri mei? quid, dilecte votorum meorum?
 Ne dederis mulieribus substantiam tuam, et divitias tuas ad delendos reges.
 Noli regibus, o Lamuel, noli regibus dare vinum, quia nullum secretum est ubi regnat ebrietas;
 et ne forte bibant, et obliviscantur iudiciorum, et mutent causam filiorum pauperis.
 Date siceram moerentibus, et vinum his qui amaro sunt animo.
 Bibant, et obliviscantur egestatis suae, et doloris sui non recordentur amplius.
 Aperi os tuum muto, et causis omnium filiorum qui pertranseunt.
 Aperi os tuum, decerne quod iustum est, et iudica inopem et pauperem.
 Mulierem fortem quis inveniet? procul et de ultimis finibus pretium eius.
 Confidit in ea cor viri sui, et spoliis non indigebit.
 Reddet ei bonum, et non malum, omnibus diebus vitae suae.
 Quaesivit lanam et linum, et operata est consilia manuum suarum.
 Facta est quasi navis institoris, de longe portans panem suum.
 Et de nocte surrexit, deditque praedam domesticis suis, et cibaria ancillis suis.
 Consideravit agrum, et emit eum; de fructu manuum suarum plantavit vineam.
 Accinxit fortitudine lumbos suos, et roboravit brachium suum.
 Gustavit, et vidit quia bona est negotiatio eius; non extinguetur in nocte lucerna eius.
 Manum suam misit ad fortia, et digiti eius apprehenderunt fusum.
 Manum suam aperuit inopi, et palmas suas extendit ad pauperem.
 Non timebit domui suae a frigoribus nivis; omnes enim domestici eius vestiti sunt duplicibus.
 Stragulatam vestem fecit sibi; byssus et purpura indumentum eius.
 Nobilis in portis vir eius, quando sederit cum senatoribus terrae.
 Sindonem fecit, et vendidit, et cingulum tradidit Chananaeo.
 Fortitudo et decor indumentum eius, et ridebit in die novissimo.
 Os suum aperuit sapientiae, et lex clementiae in lingua eius.
 Consideravit semitas domus suae, et panem otiosa non comedit.
 Surrexerunt filii eius, et beatissimam praedicaverunt; vir eius, et laudavit eam.
 Multae filiae congregaverunt divitias; tu supergressa es universas.
 Fallax gratia, et vana est pulchritudo: mulier timens Dominum, ipsa laudabitur.
 Date ei de fructu manuum suarum, et laudent eam in portis opera eius.


Liber Ecclesiastes



Caput 1

 Verba Ecclesiastae, filii David, regis Ierusalem.
 Vanitas vanitatum, dixit Ecclesiastes; vanitas vanitatum, et omnia vanitas.
 Quid habet amplius homo de universo labore suo quo laborat sub sole?
 Generatio praeterit, et generatio advenit; terra autem in aeternum stat.
 Oritur sol et occidit, et ad locum suum revertitur; ibique renascens,
 gyrat per meridiem, et flectitur ad aquilonem. Lustrans universa in circuitu pergit spiritus, et in circulos suos revertitur.
 Omnia flumina intrant in mare, et mare non redundat; ad locum unde exeunt flumina revertuntur ut iterum fluant.
 Cunctae res difficiles; non potest eas homo explicare sermone. Non saturatur oculus visu, nec auris auditu impletur.
 Quid est quod fuit? Ipsum quod futurum est. Quid est quod factum est? Ipsum quod faciendum est.
 Nihil sub sole novum, nec valet quisquam dicere: Ecce hoc recens est: iam enim praecessit in saeculis quae fuerunt ante nos.
 Non est priorum memoria; sed nec eorum quidem quae postea futura sunt erit recordatio apud eos qui futuri sunt in novissimo.
 Ego Ecclesiastes fui rex Israel in Ierusalem;
 et proposui in animo meo quaerere et investigare sapienter de omnibus quae fiunt sub sole. Hanc occupationem pessimam dedit Deus filiis hominum, ut occuparentur in ea.
 Vidi cuncta quae fiunt sub sole, et ecce universa vanitas et afflictio spiritus.
 Perversi difficile corriguntur, et stultorum infinitus est numerus.
 Locutus sum in corde meo, dicens: Ecce magnus effectus sum, et praecessi omnes sapientia qui fuerunt ante me in Ierusalem; et mens mea contemplata est multa sapienter, et didici.
 Dedique cor meum ut scirem prudentiam atque doctrinam, erroresque et stultitiam; et agnovi quod in his quoque esset labor et afflictio spiritus:
 eo quod in multa sapientia multa sit indignatio; et qui addit scientiam, addit et laborem.


Caput 2

 Dixi ego in corde meo: Vadam, et affluam deliciis, et fruar bonis; et vidi quod hoc quoque esset vanitas.
 Risum reputavi errorem, et gaudio dixi: Quid frustra deciperis?
 Cogitavi in corde meo abstrahere a vino carnem meam, ut animam meam transferrem ad sapientiam, devitaremque stultitiam, donec viderem quid esset utile filiis hominum, quo facto opus est sub sole numero dierum vitae suae.
 Magnificavi opera mea, aedificavi mihi domos, et plantavi vineas;
 feci hortos et pomaria, et consevi ea cuncti generis arboribus;
 et exstruxi mihi piscinas aquarum, ut irrigarem silvam lignorum germinantium.
 Possedi servos et ancillas, multamque familiam habui: armenta quoque, et magnos ovium greges, ultra omnes qui fuerunt ante me in Ierusalem;
 coacervavi mihi argentum et aurum, et substantias regum ac provinciarum; feci mihi cantores et cantatrices, et delicias filiorum hominum, scyphos, et urceos in ministerio ad vina fundenda;
 et supergressus sum opibus omnes qui ante me fuerunt in Ierusalem: sapientia quoque perseveravit mecum.
 Et omnia quae desideraverunt oculi mei non negavi eis, nec prohibui cor meum quin omni voluptate frueretur, et oblectaret se in his quae praeparaveram; et hanc ratus sum partem meam si uterer labore meo.
 Cumque me convertissem ad universa opera quae fecerant manus meae, et ad labores in quibus frustra sudaveram, vidi in omnibus vanitatem et afflictionem animi, et nihil permanere sub sole.
 Transivi ad contemplandam sapientiam, erroresque, et stultitiam. (Quid est, inquam, homo, ut sequi possit regem, factorem suum?)
 Et vidi quod tantum praecederet sapientia stultitiam, quantum differt lux a tenebris.
 Sapientis oculi in capite eius; stultus in tenebris ambulat: et didici quod unus utriusque esset interitus.
 Et dixi in corde meo: Si unus et stulti et meus occasus erit, quid mihi prodest quod maiorem sapientiae dedi operam? Locutusque cum mente mea, animadverti quod hoc quoque esset vanitas.
 Non enim erit memoria sapientis similiter ut stulti in perpetuum, et futura tempora oblivione cuncta pariter operient: moritur doctus similiter ut indoctus.
 Et idcirco taeduit me vitae meae, videntem mala universa esse sub sole, et cuncta vanitatem et afflictionem spiritus.
 Rursus detestatus sum omnem industriam meam, qua sub sole studiosissime laboravi, habiturus haeredem post me,
 quem ignoro utrum sapiens an stultus futurus sit, et dominabitur in laboribus meis, quibus desudavi et sollicitus fui: et est quidquam tam vanum?
 Unde cessavi, renuntiavitque cor meum ultra laborare sub sole.
 Nam cum alius laboret in sapientia, et doctrina, et sollicitudine, homini otioso quaesita dimittit; et hoc ergo vanitas et magnum malum.
 Quid enim proderit homini de universo labore suo, et afflictione spiritus, qua sub sole cruciatus est?
 Cuncti dies eius doloribus et aerumnis pleni sunt, nec per noctem mente requiescit. Et hoc nonne vanitas est?
 Nonne melius est comedere et bibere, et ostendere animae suae bona de laboribus suis? et hoc de manu Dei est.
 Quis ita devorabit et deliciis affluet ut ego?
 Homini bono in conspectu suo dedit Deus sapientiam, et scientiam, et laetitiam; peccatori autem dedit afflictionem et curam superfluam, ut addat, et congreget, et tradat ei qui placuit Deo; sed et hoc vanitas est, et cassa sollicitudo mentis.


Caput 3

 Omnia tempus habent, et suis spatiis transeunt universa sub caelo.
 Tempus nascendi, et tempus moriendi; tempus plantandi, et tempus evellendi quod plantatum est.
 Tempus occidendi, et tempus sanandi; tempus destruendi, et tempus aedificandi.
 Tempus flendi, et tempus ridendi; tempus plangendi, et tempus saltandi.
 Tempus spargendi lapides, et tempus colligendi, tempus amplexandi, et tempus longe fieri ab amplexibus.
 Tempus acquirendi, et tempus perdendi; tempus custodiendi, et tempus abiiciendi.
 Tempus scindendi, et tempus consuendi; tempus tacendi, et tempus loquendi.
 Tempus dilectionis, et tempus odii; tempus belli, et tempus pacis.
 Quid habet amplius homo de labore suo?
 Vidi afflictionem quam dedit Deus filiis hominum, ut distendantur in ea.
 Cuncta fecit bona in tempore suo, et mundum tradidit disputationi eorum, ut non inveniat homo opus quod operatus est Deus ab initio usque ad finem.
 Et cognovi quod non esset melius nisi laetari, et facere bene in vita sua;
 omnis enim homo qui comedit et bibit, et videt bonum de labore suo, hoc donum Dei est.
 Didici quod omnia opera quae fecit Deus perseverent in perpetuum; non possumus eis quidquam addere, nec auferre, quae fecit Deus ut timeatur.
 Quod factum est, ipsum permanet; quae futura sunt iam fuerunt, et Deus instaurat quod abiit.
 Vidi sub sole in loco iudicii impietatem, et in loco iustitiae iniquitatem:
 et dixi in corde meo: Iustum et impium iudicabit Deus, et tempus omnis rei tunc erit.
 Dixi in corde meo de filiis hominum, ut probaret eos Deus, et ostenderet similes esse bestiis.
 Idcirco unus interitus est hominis et iumentorum, et aequa utriusque conditio. Sicut moritur homo, sic et illa moriuntur. Similiter spirant omnia, et nihil habet homo iumento amplius: cuncta subiacent vanitati,
 et omnia pergunt ad unum locum. De terra facta sunt, et in terram pariter revertuntur.
 Quis novit si spiritus filiorum Adam ascendat sursum, et si spiritus iumentorum descendat deorsum?
 Et deprehendi nihil esse melius quam laetari hominem in opere suo, et hanc esse partem illius. Quis enim eum adducet ut post se futura cognoscat?


Caput 4

 Verti me ad alia, et vidi calumnias quae sub sole geruntur, et lacrimas innocentium, et neminem consolatorem, nec posse resistere eorum violentiae, cunctorum auxilio destitutos,
 et laudavi magis mortuos quam viventes;
 et feliciorem utroque iudicavi qui necdum natus est, nec vidit mala quae sub sole fiunt.
 Rursum contemplatus sum omnes labores hominum, et industrias animadverti patere invidiae proximi; et in hoc ergo vanitas et cura superflua est.
 Stultus complicat manus suas, et comedit carnes suas, dicens:
 Melior est pugillus cum requie, quam plena utraque manus cum labore et afflictione animi.
 Considerans, reperi et aliam vanitatem sub sole.
 Unus est, et secundum non habet, non filium, non fratrem, et tamen laborare non cessat, nec satiantur oculi eius divitiis; nec recogitat, dicens: Cui laboro, et fraudo animam meam bonis? In hoc quoque vanitas est et afflictio pessima.
 Melius est ergo duos esse simul quam unum; habent enim emolumentum societatis suae.
 Si unus ceciderit, ab altero fulcietur. Vae soli, quia cum ceciderit, non habet sublevantem se.
 Et si dormierint duo, fovebuntur mutuo; unus quomodo calefiet?
 Et si quispiam praevaluerit contra unum, duo resistunt ei; funiculus triplex difficile rumpitur.
 Melior est puer pauper et sapiens, rege sene et stulto, qui nescit praevidere in posterum.
 Quod de carcere catenisque interdum quis egrediatur ad regnum; et alius, natus in regno, inopia consumatur.
 Vidi cunctos viventes qui ambulant sub sole cum adolescente secundo, qui consurget pro eo.
 Infinitus numerus est populi omnium qui fuerunt ante eum, et qui postea futuri sunt non laetabuntur in eo; sed et hoc vanitas et afflictio spiritus.
 Custodi pedem tuum ingrediens domum Dei, et appropinqua ut audias. Multo enim melior est obedientia quam stultorum victimae, qui nesciunt quid faciunt mali.


Caput 5

 Ne temere quid loquaris, neque cor tuum sit velox ad proferendum sermonem coram Deo. Deus enim in caelo, et tu super terram; idcirco sint pauci sermones tui.
 Multas curas sequuntur somnia, et in multis sermonibus invenietur stultitia.
 Si quid vovisti Deo, ne moreris reddere: displicet enim ei infidelis et stulta promissio, sed quodcumque voveris redde:
 multoque melius est non vovere, quam post votum promissa non reddere.
 Ne dederis os tuum ut peccare facias carnem tuam, neque dicas coram angelo: Non est providentia: ne forte iratus Deus contra sermones tuos dissipet cuncta opera manuum tuarum.
 Ubi multa sunt somnia, plurimae sunt vanitates, et sermones innumeri; tu vero Deum time.
 Si videris calumnias egenorum, et violenta iudicia, et subverti iustitiam in provincia, non mireris super hoc negotio: quia excelso excelsior est alius, et super hos quoque eminentiores sunt alii;
 et insuper universae terrae rex imperat servienti.
 Avarus non implebitur pecunia, et qui amat divitias fructum non capiet ex eis; et hoc ergo vanitas.
 Ubi multae sunt opes, multi et qui comedunt eas. Et quid prodest possessori, nisi quod cernit divitias oculis suis?
 Dulcis est somnus operanti, sive parum sive multum comedat; saturitas autem divitis non sinit eum dormire.
 Est et alia infirmitas pessima quam vidi sub sole: divitiae conservatae in malum domini sui.
 Pereunt enim in afflictione pessima: generavit filium qui in summa egestate erit.
 Sicut egressus est nudus de utero matris suae, sic revertetur, et nihil auferet secum de labore suo.
 Miserabilis prorsus infirmitas: quomodo venit, sic revertetur. Quid ergo prodest ei quod laboravit in ventum?
 cunctis diebus vitae suae comedit in tenebris, et in curis multis, et in aerumna atque tristitia.
 Hoc itaque visum est mihi bonum, ut comedat quis et bibat, et fruatur laetitia ex labore suo quo laboravit ipse sub sole, numero dierum vitae suae quos dedit ei Deus; et haec est pars illius.
 Et omni homini cui dedit Deus divitias atque substantiam, potestatemque ei tribuit ut comedat ex eis, et fruatur parte sua, et laetetur de labore suo: hoc est donum Dei.
 Non enim satis recordabitur dierum vitae suae, eo quod Deus occupet deliciis cor eius.


Caput 6

 Est et aliud malum quod vidi sub sole, et quidem frequens apud homines:
 vir cui dedit Deus divitias, et substantiam, et honorem, et nihil deest animae suae ex omnibus quae desiderat; nec tribuit ei potestatem Deus ut comedat ex eo, sed homo extraneus vorabit illud: hoc vanitas et miseria magna est.
 Si genuerit quispiam centum liberos, et vixerit multos annos, et plures dies aetatis habuerit, et anima illius non utatur bonis substantiae suae, sepulturaque careat: de hoc ergo pronuntio quod melior illo sit abortivus.
 Frustra enim venit, et pergit ad tenebras, et oblivione delebitur nomen eius.
 Non vidit solem, neque cognovit distantiam boni et mali.
 Etiam si duobus millibus annis vixerit, et non fuerit perfruitus bonis, nonne ad unum locum properant omnia?
 Omnis labor hominis in ore eius; sed anima eius non implebitur.
 Quid habet amplius sapiens a stulto? et quid pauper, nisi ut pergat illuc ubi est vita?
 Melius est videre quod cupias, quam desiderare quod nescias. Sed et hoc vanitas est, et praesumptio spiritus.
 Qui futurus est, iam vocatum est nomen eius; et scitur quod homo sit, et non possit contra fortiorem se in iudicio contendere.
 Verba sunt plurima, multamque in disputando habentia vanitatem.


Caput 7

 Quid necesse est homini maiora se quaerere, cum ignoret quid conducat sibi in vita sua, numero dierum peregrinationis suae, et tempore quod velut umbra praeterit? aut quis ei poterit indicare quod post eum futurum sub sole sit?
 Melius est nomen bonum quam unguenta pretiosa, et dies mortis die nativitatis.
 Melius est ire ad domum luctus quam ad domum convivii; in illa enim finis cunctorum admonetur hominum, et vivens cogitat quid futurum sit.
 Melior est ira risu, quia per tristitiam vultus corrigitur animus delinquentis.
 Cor sapientium ubi tristitia est, et cor stultorum ubi laetitia.
 Melius est a sapiente corripi, quam stultorum adulatione decipi;
 quia sicut sonitus spinarum ardentium sub olla, sic risus stulti. Sed et hoc vanitas.
 Calumnia conturbat sapientem, et perdet robur cordis illius.
 Melior est finis orationis quam principium. Melior est patiens arrogante.
 Ne sis velox ad irascendum, quia ira in sinu stulti requiescit.
 Ne dicas: Quid putas causae est quod priora tempora meliora fuere quam nunc sunt? stulta enim est huiuscemodi interrogatio.
 Utilior est sapientia cum divitiis, et magis prodest videntibus solem.
 Sicut enim protegit sapientia, sic protegit pecunia; hoc autem plus habet eruditio et sapientia, quod vitam tribuunt possessori suo.
 Considera opera Dei, quod nemo possit corrigere quem ille despexerit.
 In die bona fruere bonis, et malam diem praecave; sicut enim hanc, sic et illam fecit Deus, ut non inveniat homo contra eum iustas querimonias.
 Haec quoque vidi in diebus vanitatis meae: iustus perit in iustitia sua, et impius multo vivit tempore in malitia sua.
 Noli esse iustus multum, neque plus sapias quam necesse est, ne obstupescas.
 Ne impie agas multum, et noli esse stultus, ne moriaris in tempore non tuo.
 Bonum est te sustentare iustum: sed et ab illo ne subtrahas manum tuam; quia qui timet Deum nihil negligit.
 Sapientia confortavit sapientem super decem principes civitatis;
 non est enim homo iustus in terra qui faciat bonum et non peccet.
 Sed et cunctis sermonibus qui dicuntur ne accomodes cor tuum, ne forte audias servum tuum maledicentem tibi;
 scit enim conscientia tua quia et tu crebro maledixisti aliis.
 Cuncta tentavi in sapientia. Dixi: Sapiens efficiar: et ipsa longius recessit a me,
 multo magis quam erat. Et alta profunditas, quis inveniet eam?
 Lustravi universa animo meo, ut scirem et considerarem, et quaererem sapientiam, et rationem, et ut cognoscerem impietatem stulti, et errorem imprudentium:
 et inveni amariorem morte mulierem, quae laqueus venatorum est, et sagena cor eius; vincula sunt manus illius. Qui placet Deo effugiet illam; qui autem peccator est capietur ab illa.
 Ecce hoc inveni, dixit Ecclesiastes, unum et alterum ut invenirem rationem,
 quam adhuc quaerit anima mea, et non inveni. Virum de mille unum reperi; mulierem ex omnibus non inveni.
 Solummodo hoc inveni, quod fecerit Deus hominem rectum, et ipse se infinitis miscuerit quaestionibus. Quis talis ut sapiens est? et quis cognovit solutionem verbi?


Caput 8

 Sapientia hominis lucet in vultu eius, et potentissimus faciem illius commutabit.
 Ego os regis observo, et praecepta iuramenti Dei.
 Ne festines recedere a facie eius, neque permaneas in opere malo: quia omne quod voluerit faciet.
 Et sermo illius potestate plenus est, nec dicere ei quisquam potest: Quare ita facis?
 Qui custodit praeceptum non experietur quidquam mali. Tempus et responsionem cor sapientis intelligit.
 Omni negotio tempus est, et opportunitas: et multa hominis afflictio,
 quia ignorat praeterita, et futura nullo scire potest nuntio.
 Non est in hominis potestate prohibere spiritum, nec habet potestatem in die mortis: nec sinitur quiescere ingruente bello, neque salvabit impietas impium.
 Omnia haec consideravi, et dedi cor meum in cunctis operibus quae fiunt sub sole. Interdum dominatur homo homini in malum suum.
 Vidi impios sepultos, qui etiam cum adhuc viverent in loco sancto erant, et laudabantur in civitate quasi iustorum operum. Sed et hoc vanitas est.
 Etenim quia non profertur cito contra malos sententia, absque timore ullo filii hominum perpetrant mala.
 Attamen peccator ex eo quod centies facit malum, et per patientiam sustentatur; ego cognovi quod erit bonum timentibus Deum, qui verentur faciem eius.
 Non sit bonum impio, nec prolongentur dies eius, sed quasi umbra transeant qui non timent faciem Domini.
 Est et alia vanitas quae fit super terram: sunt iusti quibus mala proveniunt quasi opera egerint impiorum: et sunt impii qui ita securi sunt quasi iustorum facta habeant. Sed et hoc vanissimum iudico.
 Laudavi igitur laetitiam; quod non esset homini bonum sub sole, nisi quod comederet, et biberet, atque gauderet, et hoc solum secum auferret de labore suo, in diebus vitae suae quos dedit ei Deus sub sole.
 Et apposui cor meum ut scirem sapientiam, et intelligerem distentionem quae versatur in terra. Est homo qui diebus et noctibus somnum non capit oculis.
 Et intellexi quod omnium operum Dei nullam possit homo invenire rationem eorum quae fiunt sub sole; et quanto plus laboraverit ad quaerendum, tanto minus inveniat: etiam si dixerit sapiens se nosse, non poterit reperire.


Caput 9

 Omnia haec tractavi in corde meo, ut curiose intelligerem. Sunt iusti atque sapientes, et opera eorum in manu Dei; et tamen nescit homo utrum amore an odio dignus sit.
 Sed omnia in futurum servantur incerta, eo quod universa aeque eveniant iusto et impio, bono et malo, mundo et immundo, immolanti victimas et sacrificia contemnenti. Sicut bonus, sic et peccator; ut periurus, ita et ille qui verum deierat.
 Hoc est pessimum inter omnia quae sub sole fiunt: quia eadem cunctis eveniunt. Unde et corda filiorum hominum implentur malitia et contemptu in vita sua, et post haec ad inferos deducentur.
 Nemo est qui semper vivat, et qui huius rei habeat fiduciam; melior est canis vivus leone mortuo.
 Viventes enim sciunt se esse morituros; mortui vero nihil noverunt amplius, nec habent ultra mercedem, quia oblivioni tradita est memoria eorum.
 Amor quoque, et odium, et invidiae simul perierunt; nec habent partem in hoc saeculo, et in opere quod sub sole geritur.
 Vade ergo, et comede in laetitia panem tuum, et bibe cum gaudio vinum tuum, quia Deo placent opera tua.
 Omni tempore sint vestimenta tua candida, et oleum de capite tuo non deficiat.
 Perfruere vita cum uxore quam diligis, cunctis diebus vitae instabilitatis tuae, qui dati sunt tibi sub sole omni tempore vanitatis tuae: haec est enim pars in vita et in labore tuo quo laboras sub sole.
 Quodcumque facere potest manus tua, instanter operare, quia nec opus, nec ratio, nec sapientia, nec scientia erunt apud inferos, quo tu properas.
 Verti me ad aliud, et vidi sub sole nec velocium esse cursum, nec fortium bellum, nec sapientium panem, nec doctorum divitias, nec artificum gratiam; sed tempus casumque in omnibus.
 Nescit homo finem suum; sed sicut pisces capiuntur hamo, et sicut aves laqueo comprehenduntur, sic capiuntur homines in tempore malo, cum eis extemplo supervenerit.
 Hanc quoque sub sole vidi sapientiam, et probavi maximam:
 civitas parva, et pauci in ea viri; venit contra eam rex magnus, et vallavit eam, exstruxitque munitiones per gyrum, et perfecta est obsidio.
 Inventusque est in ea vir pauper et sapiens, et liberavit urbem per sapientiam suam; et nullus deinceps recordatus est hominis illius pauperis.
 Et dicebam ego meliorem esse sapientiam fortitudine. Quomodo ergo sapientia pauperis contempta est, et verba eius non sunt audita?
 Verba sapientium audiuntur in silentio, plus quam clamor principis inter stultos.
 Melior est sapientia quam arma bellica; et qui in uno peccaverit, multa bona perdet.


Caput 10

 Muscae morientes perdunt suavitatem unguenti. Pretiosior est sapientia et gloria, parva et ad tempus stultitia.
 Cor sapientis in dextera eius, et cor stulti in sinistra illius.
 Sed et in via stultus ambulans, cum ipse insipiens sit, omnes stultos aestimat.
 Si spiritus potestatem habentis ascenderit super te, locum tuum ne demiseris, quia curatio faciet cessare peccata maxima.
 Est malum quod vidi sub sole, quasi per errorem egrediens a facie principis:
 positum stultum in dignitate sublimi, et divites sedere deorsum.
 Vidi servos in equis, et principes ambulantes super terram quasi servos.
 Qui fodit foveam incidet in eam, et qui dissipat sepem mordebit eum coluber.
 Qui transfert lapides affligetur in eis, et qui scindit ligna vulnerabitur ab eis.
 Si retusum fuerit ferrum, et hoc non ut prius, sed hebetatum fuerit, multo labore exacuetur, et post industriam sequetur sapientia.
 Si mordeat serpens in silentio, nihil eo minus habet qui occulte detrahit.
 Verba oris sapientis gratia, et labia insipientis praecipitabunt eum;
 initium verborum eius stultitia, et novissimum oris illius error pessimus.
 Stultus verba multiplicat. Ignorat homo quid ante se fuerit; et quid post se futurum sit, quis ei poterit indicare?
 Labor stultorum affliget eos, qui nesciunt in urbem pergere.
 Vae tibi, terra, cuius rex puer est, et cuius principes mane comedunt.
 Beata terra cuius rex nobilis est, et cuius principes vescuntur in tempore suo, ad reficiendum, et non ad luxuriam.
 In pigritiis humiliabitur contignatio, et in infirmitate manuum perstillabit domus.
 In risum faciunt panem et vinum ut epulentur viventes; et pecuniae obediunt omnia.
 In cogitatione tua regi ne detrahas, et in secreto cubiculi tui ne maledixeris diviti: quia et aves caeli portabunt vocem tuam, et qui habet pennas annuntiabit sententiam.


Caput 11

 Mitte panem tuum super transeuntes aquas, quia post tempora multa invenies illum.
 Da partem septem necnon et octo, quia ignoras quid futurum sit mali super terram.
 Si repletae fuerint nubes, imbrem super terram effundent. Si ceciderit lignum ad austrum aut ad aquilonem, in quocumque loco ceciderit, ibi erit.
 Qui observat ventum non seminat; et qui considerat nubes numquam metet.
 Quomodo ignoras quae sit via spiritus, et qua ratione compingantur ossa in ventre praegnantis, sic nescis opera Dei, qui fabricator est omnium.
 Mane semina semen tuum, et vespere ne cesset manus tua: quia nescis quid magis oriatur, hoc aut illud; et si utrumque simul, melius erit.
 Dulce lumen, et delectabile est oculis videre solem.
 Si annis multis vixerit homo, et in his omnibus laetatus fuerit, meminisse debet tenebrosi temporis, et dierum multorum, qui cum venerint, vanitatis arguentur praeterita.
 Laetare ergo, iuvenis, in adolescentia tua, et in bono sit cor tuum in diebus iuventutis tuae: et ambula in viis cordis tui, et in intuitu oculorum tuorum, et scito quod pro omnibus his adducet te Deus in iudicium.
 Aufer iram a corde tuo, et amove malitiam a carne tua: adolescentia enim et voluptas vana sunt.


Caput 12

 Memento Creatoris tui in diebus iuventutis tuae, antequam veniat tempus afflictionis, et appropinquent anni de quibus dicas: Non mihi placent;
 antequam tenebrescat sol, et lumen, et luna, et stellae, et revertantur nubes post pluviam;
 quando commovebuntur custodes domus, et nutabunt viri fortissimi, et otiosae erunt molentes in minuto numero, et tenebrescent videntes per foramina;
 et claudent ostia in platea, in humilitate vocis molentis, et consurgent ad vocem volucris, et obsurdescent omnes filiae carminis:
 excelsa quoque timebunt, et formidabunt in via. Florebit amygdalus, impinguabitur locusta, et dissipabitur capparis, quoniam ibit homo in domum aeternitatis suae, et circuibunt in platea plangentes.
 Antequam rumpatur funiculus argenteus, et recurrat vitta aurea, et conteratur hydria super fontem, et confringatur rota super cisternam,
 et revertatur pulvis in terram suam unde erat, et spiritus redeat ad Deum, qui dedit illum.
 Vanitas vanitatum, dixit Ecclesiastes, et omnia vanitas.
 Cumque esset sapientissimus Ecclesiastes, docuit populum, et enarravit quae fecerat; et investigans composuit parabolas multas.
 Quaesivit verba utilia, et conscripsit sermones rectissimos ac veritate plenos.
 Verba sapientium sicut stimuli, et quasi clavi in altum defixi, quae per magistrorum consilium data sunt a pastore uno.
 His amplius, fili mi, ne requiras. Faciendi plures libros nullus est finis; frequensque meditatio, carnis afflictio est.
 Finem loquendi pariter omnes audiamus. Deum time, et mandata eius observa: hoc est enim omnis homo,
 et cuncta quae fiunt adducet Deus in iudicium pro omni errato, sive bonum, sive malum illud sit.


Canticum Canticorum



Caput 1

 Sponsa Osculetur me osculo oris sui; quia meliora sunt ubera tua vino,
 fragrantia unguentis optimis. Oleum effusum nomen tuum; ideo adolescentulae dilexerunt te.
 Chorus Adolescentularum Trahe me, post te curremus in odorem unguentorum tuorum. Introduxit me rex in cellaria sua; exsultabimus et laetabimur in te, memores uberum tuorum super vinum. Recti diligunt te.
 Sponsa Nigra sum, sed formosa, filiae Ierusalem, sicut tabernacula Cedar, sicut pelles Salomonis.
 Nolite me considerare quod fusca sim, quia decoloravit me sol. Filii matris meae pugnaverunt contra me; posuerunt me custodem in vineis: vineam meam non custodivi.
 Indica mihi, quem diligit anima mea, ubi pascas, ubi cubes in meridie, ne vagari incipiam post greges sodalium tuorum.
 Sponsus Si ignoras te, o pulcherrima inter mulieres, egredere, et abi post vestigia gregum, et pasce haedos tuos iuxta tabernacula pastorum.
 Equitatui meo in curribus Pharaonis assimilavi te, amica mea.
 Pulchrae sunt genae tuae sicut turturis; collum tuum sicut monilia.
 Murenulas aureas faciemus tibi, vermiculatas argento.
 Sponsa Dum esset rex in accubitu suo, nardus mea dedit odorem suum.
 Fasciculus myrrhae dilectus meus mihi; inter ubera mea commorabitur.
 Botrus cypri dilectus meus mihi in vineis Engaddi.
 Sponsus Ecce tu pulchra es, amica mea! ecce tu pulchra es! Oculi tui columbarum.
 Sponsa Ecce tu pulcher es, dilecte mi, et decorus! Lectulus noster floridus.
 Tigna domorum nostrarum cedrina, laquearia nostra cypressina.


Caput 2

 Ego flos campi, et lilium convallium.
 Sponsus Sicut lilium inter spinas, sic amica mea inter filias.
 Sponsa Sicut malus inter ligna silvarum, sic dilectus meus inter filios. Sub umbra illius quem desideraveram sedi, et fructus eius dulcis gutturi meo.
 Introduxit me in cellam vinariam; ordinavit in me caritatem.
 Fulcite me floribus, stipate me malis, quia amore langueo.
 Laeva eius sub capite meo, et dextera illius amplexabitur me.
 Sponsus Adiuro vos, filiae Ierusalem, per capreas cervosque camporum, ne suscitetis, neque evigilare faciatis dilectam, quoadusque ipsa velit.
 Sponsa Vox dilecti mei; ecce iste venit, saliens in montibus, transiliens colles.
 Similis est dilectus meus capreae, hinnuloque cervorum. En ipse stat post parietem nostrum, respiciens per fenestras, prospiciens per cancellos.
 En dilectus meus loquitur mihi. Sponsus Surge, propera, amica mea, columba mea, formosa mea, et veni:
 iam enim hiems transiit; imber abiit, et recessit.
 Flores apparuerunt in terra nostra; tempus putationis advenit: vox turturis audita est in terra nostra;
 ficus protulit grossos suos; vineae florentes dederunt odorem suum. Surge, amica mea, speciosa mea, et veni:
 columba mea, in foraminibus petrae, in caverna maceriae, ostende mihi faciem tuam, sonet vox tua in auribus meis: vox enim tua dulcis, et facies tua decora.
 Sponsa Capite nobis vulpes parvulas quae demoliuntur vineas: nam vinea nostra floruit.
 Dilectus meus mihi, et ego illi, qui pascitur inter lilia,
 donec aspiret dies, et inclinentur umbrae. Revertere; similis esto, dilecte mi, capreae, hinnuloque cervorum super montes Bether.


Caput 3

 In lectulo meo, per noctes, quaesivi quem diligit anima mea: quaesivi illum, et non inveni.
 Surgam, et circuibo civitatem: per vicos et plateas quaeram quem diligit anima mea: quaesivi illum, et non inveni.
 Invenerunt me vigiles qui custodiunt civitatem: Num quem diligit anima mea vidistis?
 Paululum cum pertransissem eos, inveni quem diligit anima mea: tenui eum, nec dimittam, donec introducam illum in domum matris meae, et in cubiculum genetricis meae.
 Sponsus Adiuro vos, filiae Ierusalem, per capreas cervosque camporum, ne suscitetis, neque evigilare faciatis dilectam, donec ipsa velit.
 Chorus Quae est ista quae ascendit per desertum sicut virgula fumi ex aromatibus myrrhae, et thuris, et universi pulveris pigmentarii?
 En lectulum Salomonis sexaginta fortes ambiunt ex fortissimis Israel,
 omnes tenentes gladios, et ad bella doctissimi: uniuscuiusque ensis super femur suum propter timores nocturnos.
 Ferculum fecit sibi rex Salomon de lignis Libani;
 columnas eius fecit argenteas, reclinatorium aureum, ascensum purpureum; media caritate constravit, propter filias Ierusalem.
 Egredimini et videte, filiae Sion, regem Salomonem in diademate quo coronavit illum mater sua in die desponsationis illius, et in die laetitiae cordis eius.


Caput 4

 Sponsus Quam pulchra es, amica mea! quam pulchra es! Oculi tui columbarum, absque eo quod intrinsecus latet. Capilli tui sicut greges caprarum quae ascenderunt de monte Galaad.
 Dentes tui sicut greges tonsarum quae ascenderunt de lavacro; omnes gemellis foetibus, et sterilis non est inter eas.
 Sicut vitta coccinea labia tua, et eloquium tuum dulce. Sicut fragmen mali punici, ita genae tuae, absque eo quod intrinsecus latet.
 Sicut turris David collum tuum, quae aedificata est cum propugnaculis; mille clypei pendent ex ea, omnis armatura fortium.
 Duo ubera tua sicut duo hinnuli, capreae gemelli, qui pascuntur in liliis.
 Donec aspiret dies, et inclinentur umbrae, vadam ad montem myrrhae, et ad collem thuris.
 Tota pulchra es, amica mea, et macula non est in te.
 Veni de Libano, sponsa mea: veni de Libano, veni, coronaberis: de capite Amana, de vertice Sanir et Hermon, de cubilibus leonum, de montibus pardorum.
 Vulnerasti cor meum, soror mea, sponsa; vulnerasti cor meum in uno oculorum tuorum, et in uno crine colli tui.
 Quam pulchrae sunt mammae tuae, soror mea sponsa! pulchriora sunt ubera tua vino, et odor unguentorum tuorum super omnia aromata.
 Favus distillans labia tua, sponsa; mel et lac sub lingua tua: et odor vestimentorum tuorum sicut odor thuris.
 Hortus conclusus soror mea, sponsa, hortus conclusus, fons signatus.
 Emissiones tuae paradisus malorum punicorum, cum pomorum fructibus, cypri cum nardo.
 Nardus et crocus, fistula et cinnamomum, cum universis lignis Libani; myrrha et aloe, cum omnibus primis unguentis.
 Fons hortorum, puteus aquarum viventium, quae fluunt impetu de Libano.
 Sponsa Surge, aquilo, et veni, auster: perfla hortum meum, et fluant aromata illius.


Caput 5

 Veniat dilectus meus in hortum suum, et comedat fructum pomorum suorum. Sponsus Veni in hortum meum, soror mea, sponsa; messui myrrham meam cum aromatibus meis; comedi favum cum melle meo; bibi vinum meum cum lacte meo; comedite, amici, et bibite, et inebriamini, carissimi.
 Sponsa Ego dormio, et cor meum vigilat. Vox dilecti mei pulsantis: Sponsus Aperi mihi, soror mea, amica mea, columba mea, immaculata mea, quia caput meum plenum est rore, et cincinni mei guttis noctium.
 Sponsa Expoliavi me tunica mea: quomodo induar illa? lavi pedes meos: quomodo inquinabo illos?
 Dilectus meus misit manum suam per foramen, et venter meus intremuit ad tactum eius.
 Surrexi ut aperirem dilecto meo; manus meae stillaverunt myrrham, et digiti mei pleni myrrha probatissima.
 Pessulum ostii mei aperui dilecto meo, at ille declinaverat, atque transierat. Anima mea liquefacta est, ut locutus est; quaesivi, et non inveni illum; vocavi, et non respondit mihi.
 Invenerunt me custodes qui circumeunt civitatem; percusserunt me, et vulneraverunt me. Tulerunt pallium meum mihi custodes murorum.
 Adiuro vos, filiae Ierusalem, si inveneritis dilectum meum, ut nuntietis ei quia amore langueo.
 Chorus Qualis est dilectus tuus ex dilecto, o pulcherrima mulierum? qualis est dilectus tuus ex dilecto, quia sic adiurasti nos?
 Sponsa Dilectus meus candidus et rubicundus; electus ex millibus.
 Caput eius aurum optimum; comae eius sicut elatae palmarum, nigrae quasi corvus.
 Oculi eius sicut columbae super rivulos aquarum, quae lacte sunt lotae, et resident iuxta fluenta plenissima.
 Genae illius sicut areolae aromatum, consitae a pigmentariis. Labia eius lilia, distillantia myrrham primam.
 Manus illius tornatiles, aureae, plenae hyacinthis. Venter eius eburneus, distinctus sapphiris.
 Crura illius columnae marmoreae quae fundatae sunt super bases aureas. Species eius ut Libani, electus ut cedri.
 Guttur illius suavissimum, et totus desiderabilis. Talis est dilectus meus, et ipse est amicus meus, filiae Ierusalem.
 Chorus Quo abiit dilectus tuus, o pulcherrima mulierum? quo declinavit dilectus tuus? et quaeremus eum tecum.


Caput 6

 Sponsa Dilectus meus descendit in hortum suum ad areolam aromatum, ut pascatur in hortis, et lilia colligat.
 Ego dilecto meo, et dilectus meus mihi, qui pascitur inter lilia.
 Sponsus Pulchra es, amica mea; suavis, et decora sicut Ierusalem; terribilis ut castrorum acies ordinata.
 Averte oculos tuos a me, quia ipsi me avolare fecerunt. Capilli tui sicut grex caprarum quae apparuerunt de Galaad.
 Dentes tui sicut grex ovium quae ascenderunt de lavacro: omnes gemellis foetibus, et sterilis non est in eis.
 Sicut cortex mali punici, sic genae tuae, absque occultis tuis.
 Sexaginta sunt reginae, et octoginta concubinae, et adolescentularum non est numerus.
 Una est columba mea, perfecta mea, una est matris suae, electa genetrici suae. Viderunt eam filiae, et beatissimam praedicaverunt; reginae et concubinae, et laudaverunt eam.
 Quae est ista quae progreditur quasi aurora consurgens, pulchra ut luna, electa ut sol, terribilis ut castrorum acies ordinata?
 Sponsa Descendi in hortum nucum, ut viderem poma convallium, et inspicerem si floruisset vinea, et germinassent mala punica.
 Nescivi: anima mea conturbavit me, propter quadrigas Aminadab.
 Chorus Revertere, revertere, Sulamitis! revertere, revertere ut intueamur te.


Caput 7

 Sponsa Quid videbis in Sulamite, nisi choros castrorum? Chorus Quam pulchri sunt gressus tui in calceamentis, filia principis! Iuncturae femorum tuorum sicut monilia quae fabricata sunt manu artificis.
 Umbilicus tuus crater tornatilis, numquam indigens poculis. Venter tuus sicut acervus tritici vallatus liliis.
 Duo ubera tua sicut duo hinnuli, gemelli capreae.
 Collum tuum sicut turris eburnea; oculi tui sicut piscinae in Hesebon quae sunt in porta filiae multitudinis. Nasus tuus sicut turris Libani, quae respicit contra Damascum.
 Caput tuum ut Carmelus; et comae capitis tui sicut purpura regis vincta canalibus.
 Sponsus Quam pulchra es, et quam decora, carissima, in deliciis!
 Statura tua assimilata est palmae, et ubera tua botris.
 Dixi: Ascendam in palmam, et apprehendam fructus eius; et erunt ubera tua sicut botri vineae, et odor oris tui sicut malorum.
 Guttur tuum sicut vinum optimum, dignum dilecto meo ad potandum, labiisque et dentibus illius ad ruminandum.
 Sponsa Ego dilecto meo, et ad me conversio eius.
 Veni, dilecte mi, egrediamur in agrum, commoremur in villis.
 Mane surgamus ad vineas: videamus si floruit vinea, si flores fructus parturiunt, si floruerunt mala punica; ibi dabo tibi ubera mea.
 Mandragorae dederunt odorem in portis nostris omnia poma: nova et vetera, dilecte mi, servavi tibi.


Caput 8

 Quis mihi det te fratrem meum, sugentem ubera matris meae, ut inveniam te foris, et deosculer te, et iam me nemo despiciat?
 Apprehendam te, et ducam in domum matris meae: ibi me docebis, et dabo tibi poculum ex vino condito, et mustum malorum granatorum meorum.
 Laeva eius sub capite meo, et dextera illius amplexabitur me.
 Sponsus Adiuro vos, filiae Ierusalem, ne suscitetis, neque evigilare faciatis dilectam, donec ipsa velit.
 Chorus Quae est ista quae ascendit de deserto, deliciis affluens, innixa super dilectum suum? Sponsus Sub arbore malo suscitavi te; ibi corrupta est mater tua, ibi violata est genitrix tua.
 Sponsa Pone me ut signaculum super cor tuum, ut signaculum super brachium tuum, quia fortis est ut mors dilectio, dura sicut infernus aemulatio: lampades eius lampades ignis atque flammarum.
 Aquae multae non potuerunt extinguere caritatem, nec flumina obruent illam. Si dederit homo omnem substantiam domus suae pro dilectione, quasi nihil despiciet eam.
 Chorus Fratrum Soror nostra parva, et ubera non habet; quid faciemus sorori nostrae in die quando alloquenda est?
 Si murus est, aedificemus super eum propugnacula argentea; si ostium est, compingamus illud tabulis cedrinis.
 Sponsa Ego murus, et ubera mea sicut turris, ex quo facta sum coram eo, quasi pacem reperiens.
 Chorus Fratrum Vinea fuit pacifico in ea quae habet populos: tradidit eam custodibus; vir affert pro fructu eius mille argenteos.
 Sponsa Vinea mea coram me est. Mille tui pacifici, et ducenti his qui custodiunt fructus eius.
 Sponsus Quae habitas in hortis, amici auscultant; fac me audire vocem tuam.
 Sponsa Fuge, dilecte mi, et assimilare capreae, hinnuloque cervorum super montes aromatum.


Liber Sapientiae



Caput 1

 Diligite iustitiam, qui iudicatis terram. Sentite de Domino in bonitate, et in simplicitate cordis quaerite illum:
 quoniam invenitur ab his qui non tentant illum, apparet autem eis qui fidem habent in illum.
 Perversae enim cogitationes separant a Deo; probata autem virtus corripit insipientes.
 Quoniam in malevolam animam non introibit sapientia, nec habitabit in corpore subdito peccatis.
 Spiritus enim sanctus disciplinae effugiet fictum, et auferet se a cogitationibus quae sunt sine intellectu, et corripietur a superveniente iniquitate.
 Benignus est enim spiritus sapientiae, et non liberabit maledicum a labiis suis: quoniam renum illius testis est Deus, et cordis illius scrutator est verus, et linguae eius auditor.
 Quoniam spiritus Domini replevit orbem terrarum, et hoc quod continet omnia, scientiam habet vocis.
 Propter hoc qui loquitur iniqua non potest latere, nec praeteriet illum corripiens iudicium.
 In cogitationibus enim impii interrogatio erit; sermonum autem illius auditio ad Deum veniet, ad correptionem iniquitatum illius.
 Quoniam auris zeli audit omnia, et tumultus murmurationum non abscondetur.
 Custodite ergo vos a murmuratione quae nihil prodest, et a detractione parcite linguae: quoniam sermo obscurus in vacuum non ibit, os autem quod mentitur occidit animam.
 Nolite zelare mortem in errore vitae vestrae, neque acquiratis perditionem in operibus manuum vestrarum.
 Quoniam Deus mortem non fecit, nec laetatur in perditione vivorum.
 Creavit enim ut essent omnia, et sanabiles fecit nationes orbis terrarum: et non est in illis medicamentum exterminii, nec inferorum regnum in terra.
 Iustitia enim perpetua est, et immortalis.
 Impii autem manibus et verbis accersierunt illam, et aestimantes illam amicam, defluxerunt; et sponsiones posuerunt ad illam, quoniam digni sunt qui sint ex parte illius.


Caput 2

 Dixerunt enim cogitantes apud se non recte: Exiguum et cum taedio est tempus vitae nostrae, et non est refrigerium in fine hominis, et non est qui agnitus sit reversus ab inferis.
 Quia ex nihilo nati sumus, et post hoc erimus tamquam non fuerimus. Quoniam fumus flatus est in naribus nostris, et sermo scintilla ad commovendum cor nostrum:
 qua extincta, cinis erit corpus nostrum, et spiritus diffundetur tamquam mollis aer; et transibit vita nostra tamquam vestigium nubis, et sicut nebula dissolvetur quae fugata est a radiis solis, et a calore illius aggravata.
 Et nomen nostrum oblivionem accipiet per tempus, et nemo memoriam habebit operum nostrorum.
 Umbrae enim transitus est tempus nostrum, et non est reversio finis nostri: quoniam consignata est, et nemo revertitur.
 Venite ergo, et fruamur bonis quae sunt, et utamur creatura tamquam in iuventute celeriter.
 Vino pretioso et unguentis nos impleamus, et non praetereat nos flos temporis.
 Coronemus nos rosis antequam marcescant; nullum pratum sit quod non pertranseat luxuria nostra:
 nemo nostrum exsors sit luxuriae nostrae. Ubique relinquamus signa laetitiae, quoniam haec est pars nostra, et haec est sors.
 Opprimamus pauperem iustum, et non parcamus viduae, nec veterani revereamur canos multi temporis:
 sit autem fortitudo nostra lex iustitiae; quod enim infirmum est, inutile invenitur.
 Circumveniamus ergo iustum, quoniam inutilis est nobis, et contrarius est operibus nostris, et improperat nobis peccata legis, et diffamat in nos peccata disciplinae nostrae.
 Promittit se scientiam Dei habere, et filium Dei se nominat.
 Factus est nobis in traductionem cogitationum nostrarum.
 Gravis est nobis etiam ad videndum, quoniam dissimilis est aliis vita illius, et immutatae sunt viae eius.
 Tamquam nugaces aestimati sumus ab illo, et abstinet se a viis nostris tamquam ab immunditiis, et praefert novissima iustorum, et gloriatur patrem se habere Deum.
 Videamus ergo si sermones illius veri sint, et tentemus quae ventura sunt illi, et sciemus quae erunt novissima illius.
 Si enim est verus filius Dei, suscipiet illum, et liberabit eum de manibus contrariorum.
 Contumelia et tormento interrogemus eum, ut sciamus reverentiam eius, et probemus patientiam illius.
 Morte turpissima condemnemus eum; erit enim ei respectus ex sermonibus illius.
 Haec cogitaverunt, et erraverunt: excaecavit enim illos malitia eorum.
 Et nescierunt sacramenta Dei: neque mercedem speraverunt iustitiae, nec iudicaverunt honorem animarum sanctarum.
 Quoniam Deus creavit hominem inexterminabilem, et ad imaginem similitudinis suae fecit illum.
 Invidia autem diaboli mors introivit in orbem terrarum:
 imitantur autem illum qui sunt ex parte illius.


Caput 3

 Iustorum autem animae in manu Dei sunt, et non tangent illos tormentum mortis.
 Visi sunt oculis insipientium mori, et aestimata est afflictio exitus illorum,
 et quod a nobis est iter exterminium; illi autem sunt in pace:
 etsi coram hominibus tormenta passi sunt, spes illorum immortalitate plena est.
 In paucis vexati sunt, in multis bene disponentur, quoniam Deus tentavit eos, et invenit illos dignos se.
 Tamquam aurum in fornace probavit illos, et quasi holocausti hostiam accepit illos, et in tempore erit respectus illorum.
 Fulgebunt iusti et tamquam scintillae in arundineto discurrent.
 Iudicabunt nationes, et dominabuntur populis, et regnabit Dominus illorum in perpetuum.
 Qui confidunt in illo intelligent veritatem, et fideles in dilectione acquiescent illi, quoniam donum et pax est electis eius.
 Impii autem secundum quae cogitaverunt correptionem habebunt: qui neglexerunt iustum, et a Domino recesserunt.
 Sapientiam enim et disciplinam qui abiicit infelix est: et vacua est spes illorum, et labores sine fructu, et inutilia opera eorum.
 Mulieres eorum insensatae sunt, et nequissimi filii eorum.
 Maledicta creatura eorum, quoniam felix est sterilis; et incoinquinata, quae nescivit thorum in delicto, habebit fructum in respectione animarum sanctarum;
 et spado qui non operatus est per manus suas iniquitatem, nec cogitavit adversus Deum nequissima: dabitur enim illi fidei donum electum, et sors in templo Dei acceptissima.
 Bonorum enim laborum gloriosus est fructus, et quae non concidat radix sapientiae.
 Filii autem adulterorum in inconsummatione erunt, et ab iniquo thoro semen exterminabitur.
 Et si quidem longae vitae erunt, in nihilum computabuntur, et sine honore erit novissima senectus illorum:
 et si celerius defuncti fuerint, non habebunt spem, nec in die agnitionis allocutionem.
 Nationis enim iniquae dirae sunt consummationes.


Caput 4

 O quam pulchra est casta generatio, cum claritate! immortalis est enim memoria illius, quoniam et apud Deum nota est, et apud homines.
 Cum praesens est, imitantur illam, et desiderant eam cum se eduxerit; et in perpetuum coronata triumphat, incoinquinatorum certaminum praemium vincens.
 Multigena autem impiorum multitudo non erit utilis, et spuria vitulamina non dabunt radices altas, nec stabile firmamentum collocabunt.
 Etsi in ramis in tempore germinaverint, infirmiter posita, a vento commovebuntur, et a nimietate ventorum eradicabuntur.
 Confringentur enim rami inconsummati; et fructus illorum inutiles et acerbi ad manducandum, et ad nihilum apti.
 Ex iniquis enim somnis filii qui nascuntur, testes sunt nequitiae adversus parentes in interrogatione sua.
 Iustus autem si morte praeoccupatus fuerit, in refrigerio erit;
 senectus enim venerabilis est non diuturna, neque annorum numero computata: cani autem sunt sensus hominis,
 et aetas senectutis vita immaculata.
 Placens Deo factus est dilectus, et vivens inter peccatores translatus est.
 Raptus est, ne malitia mutaret intellectum eius, aut ne fictio deciperet animam illius.
 Fascinatio enim nugacitatis obscurat bona, et inconstantia concupiscentiae transvertit sensum sine malitia.
 Consummatus in brevi, explevit tempora multa;
 placita enim erat Deo anima illius: propter hoc properavit educere illum de medio iniquitatum. Populi autem videntes, et non intelligentes, nec ponentes in praecordiis talia,
 quoniam gratia Dei et misericordia est in sanctos eius, et respectus in electos illius.
 Condemnat autem iustus mortuus vivos impios, et iuventus celerius consummata longam vitam iniusti.
 Videbunt enim finem sapientis, et non intelligent quid cogitaverit de illo Deus, et quare munierit illum Dominus.
 Videbunt, et contemnent eum; illos autem Dominus irridebit.
 Et erunt post haec decidentes sine honore, et in contumelia inter mortuos in perpetuum: quoniam disrumpet illos inflatos sine voce, et commovebit illos a fundamentis, et usque ad supremum desolabuntur, et erunt gementes, et memoria illorum peribit.
 Venient in cogitatione peccatorum suorum timidi, et traducent illos ex adverso iniquitates ipsorum.


Caput 5

 Tunc stabunt iusti in magna constantia adversus eos qui se angustiaverunt, et qui abstulerunt labores eorum.
 Videntes turbabuntur timore horribili, et mirabuntur in subitatione insperatae salutis;
 dicentes intra se, poenitentiam agentes, et prae angustia spiritus gementes: Hi sunt quos habuimus aliquando in derisum, et in similitudinem improperii.
 Nos insensati, vitam illorum aestimabamus insaniam, et finem illorum sine honore;
 ecce quomodo computati sunt inter filios Dei, et inter sanctos sors illorum est.
 Ergo erravimus a via veritatis, et iustitiae lumen non luxit nobis, et sol intelligentiae non est ortus nobis.
 Lassati sumus in via iniquitatis et perditionis, et ambulavimus vias difficiles: viam autem Domini ignoravimus.
 Quid nobis profuit superbia? aut divitiarum iactantia quid contulit nobis?
 Transierunt omnia illa tamquam umbra, et tamquam nuntius percurrens,
 et tamquam navis quae pertransit fluctuantem aquam, cuius cum praeterierit non est vestigium invenire, neque semitam carinae illius in fluctibus;
 aut tamquam avis quae transvolat in aere, cuius nullum invenitur argumentum itineris, sed tantum sonitus alarum verberans levem ventum, et scindens per vim itineris aerem: commotis alis transvolavit, et post hoc nullum signum invenitur itineris illius;
 aut tamquam sagitta emissa in locum destinatum, divisus aer continuo in se reclusus est, ut ignoretur transitus illius:
 sic et nos nati continuo desivimus esse; et virtutis quidem nullum signum valuimus ostendere, in malignitate autem nostra consumpti sumus.
 Talia dixerunt in inferno hi qui peccaverunt:
 quoniam spes impii tamquam lanugo est quae a vento tollitur, et tamquam spuma gracilis quae a procella dispergitur, et tamquam fumus qui a vento diffusus est, et tamquam memoria hospitis unius diei praetereuntis.
 Iusti autem in perpetuum vivent, et apud Dominum est merces eorum, et cogitatio illorum apud Altissimum.
 Ideo accipient regnum decoris, et diadema speciei de manu Domini: quoniam dextera sua teget eos, et brachio sancto suo defendet illos.
 Accipiet armaturam zelus illius, et armabit creaturam ad ultionem inimicorum.
 Induet pro thorace iustitiam, et accipiet pro galea iudicium certum;
 sumet scutum inexpugnabile aequitatem.
 Acuet autem duram iram in lanceam, et pugnabit cum illo orbis terrarum contra insensatos.
 Ibunt directe emissiones fulgurum, et tamquam a bene curvato arcu nubium exterminabuntur, et ad certum locum insilient.
 Et a petrosa ira plenae mittentur grandines; excandescet in illos aqua maris, et flumina concurrent duriter.
 Contra illos stabit spiritus virtutis, et tamquam turbo venti dividet illos; et ad eremum perducet omnem terram iniquitas illorum, et malignitas evertet sedes potentium.


Caput 6

 Melior est sapientia quam vires, et vir prudens quam fortis.
 Audite ergo, reges, et intelligite; discite, iudices finium terrae.
 Praebete aures, vos qui continetis multitudines, et placetis vobis in turbis nationum.
 Quoniam data est a Domino potestas vobis, et virtus ab Altissimo: qui interrogabit opera vestra, et cogitationes scrutabitur.
 Quoniam cum essetis ministri regni illius, non recte iudicastis, nec custodistis legem iustitiae, neque secundum voluntatem Dei ambulastis.
 Horrende et cito apparebit vobis, quoniam iudicium durissimum his qui praesunt fiet.
 Exiguo enim conceditur misericordia; potentes autem potenter tormenta patientur.
 Non enim subtrahet personam cuiusquam Deus, nec verebitur magnitudinem eius cuiusquam, quoniam pusillum et magnum ipse fecit, et aequaliter cura est illi de omnibus.
 Fortioribus autem fortior instat cruciatio.
 Ad vos ergo, reges, sunt hi sermones mei: ut discatis sapientiam, et non excidatis.
 Qui enim custodierint iusta iuste, iustificabuntur; et qui didicerint ista, invenient quid respondeant.
 Concupiscite ergo sermones meos; diligite illos, et habebitis disciplinam.
 Clara est, et quae numquam marcescit, sapientia: et facile videtur ab his qui diligunt eam, et invenitur ab his qui quaerunt illam.
 Praeoccupat qui se concupiscunt, ut illis se prior ostendat.
 Qui de luce vigilaverit ad illam non laborabit; assidentem enim illam foribus suis inveniet.
 Cogitare ergo de illa sensus est consummatus, et qui vigilaverit propter illam cito securus erit.
 Quoniam dignos se ipsa circuit quaerens, et in viis ostendit se hilariter, et in omni providentia occurrit illis.
 Initium enim illius verissima est disciplinae concupiscentia.
 Cura ergo disciplinae dilectio est, et dilectio custodia legum illius est; custoditio autem legum consummatio incorruptionis est;
 incorruptio autem facit esse proximum Deo.
 Concupiscentia itaque sapientiae deducit ad regnum perpetuum.
 Si ergo delectamini sedibus et sceptris, o reges populi, diligite sapientiam, ut in perpetuum regnetis:
 diligite lumen sapientiae, omnes qui praeestis populis.
 Quid est autem sapientia, et quemadmodum facta sit, referam, et non abscondam a vobis sacramenta Dei: sed ab initio nativitatis investigabo, et ponam in lucem scientiam illius, et non praeteribo veritatem.
 Neque cum invidia tabescente iter habebo, quoniam talis homo non erit particeps sapientiae.
 Multitudo autem sapientium sanitas est orbis terrarum, et rex sapiens stabilimentum populi est.
 Ergo accipite disciplinam per sermones meos, et proderit vobis.


Caput 7

 Sum quidem et ego mortalis homo, similis omnibus, et ex genere terreni illius qui prior factus est: et in ventre matris figuratus sum caro;
 decem mensium tempore coagulatus sum in sanguine: ex semine hominis, et delectamento somni conveniente.
 Et ego natus accepi communem aerem, et in similiter factam decidi terram, et primam vocem similem omnibus emisi plorans.
 In involumentis nutritus sum, et curis magnis:
 nemo enim ex regibus aliud habuit nativitatis initium.
 Unus ergo introitus est omnibus ad vitam, et similis exitus.
 Propter hoc optavi, et datus est mihi sensus; et invocavi, et venit in me spiritus sapientiae:
 et praeposui illam regnis et sedibus, et divitias nihil esse duxi in comparatione illius.
 Nec comparavi illi lapidem pretiosum, quoniam omne aurum in comparatione illius arena est exigua, et tamquam lutum aestimabitur argentum in conspectu illius.
 Super salutem et speciem dilexi illam, et proposui pro luce habere illam, quoniam inextinguibile est lumen illius.
 Venerunt autem mihi omnia bona pariter cum illa, et innumerabilis honestas per manus illius;
 et laetatus sum in omnibus, quoniam antecedebat me ista sapientia, et ignorabam quoniam horum omnium mater est.
 Quam sine fictione didici, et sine invidia communico, et honestatem illius non abscondo.
 Infinitus enim thesaurus est hominibus; quo qui usi sunt, participes facti sunt amicitiae Dei, propter disciplinae dona commendati.
 Mihi autem dedit Deus dicere ex sententia, et praesumere digna horum quae mihi dantur: quoniam ipse sapientiae dux est, et sapientium emendator.
 In manu enim illius et nos et sermones nostri, et omnis sapientia, et operum scientia, et disciplina.
 Ipse enim dedit mihi horum quae sunt scientiam veram, ut sciam dispositionem orbis terrarum, et virtutes elementorum,
 initium, et consummationem, et medietatem temporum, vicissitudinum permutationes, et commutationes temporum,
 anni cursus, et stellarum dispositiones,
 naturas animalium, et iras bestiarum, vim ventorum, et cogitationes hominum, differentias virgultorum, et virtutes radicum.
 Et quaecumque sunt absconsa et improvisa didici: omnium enim artifex docuit me sapientia.
 Est enim in illa spiritus intelligentiae, sanctus, unicus, multiplex, subtilis, disertus, mobilis, incoinquinatus, certus, suavis, amans bonum, acutus, quem nihil vetat, benefaciens,
 humanus, benignus, stabilis, certus, securus, omnem habens virtutem, omnia prospiciens, et qui capiat omnes spiritus, intelligibilis, mundus, subtilis.
 Omnibus enim mobilibus mobilior est sapientia: attingit autem ubique propter suam munditiam.
 Vapor est enim virtutis Dei, et emanatio quaedam est claritatis omnipotentis Dei sincera, et ideo nihil inquinatum in eam incurrit:
 candor est enim lucis aeternae, et speculum sine macula Dei maiestatis, et imago bonitatis illius.
 Et cum sit una, omnia potest; et in se permanens omnia innovat: et per nationes in animas sanctas se transfert; amicos Dei et prophetas constituit.
 Neminem enim diligit Deus, nisi eum qui cum sapientia inhabitat.
 Est enim haec speciosior sole, et super omnem dispositionem stellarum: luci comparata, invenitur prior.
 Illi enim succedit nox; sapientiam autem non vincit malitia.


Caput 8

 Attingit ergo a fine usque ad finem fortiter, et disponit omnia suaviter.
 Hanc amavi, et exquisivi a iuventute mea, et quaesivi sponsam mihi eam assumere, et amator factus sum formae illius.
 Generositatem illius glorificat, contubernium habens Dei; sed et omnium Dominus dilexit illam.
 Doctrix enim est disciplinae Dei, et electrix operum illius.
 Et si divitiae appetuntur in vita, quid sapientia locupletius quae operatur omnia?
 Si autem sensus operatur, quis horum quae sunt magis quam illa est artifex?
 Et si iustitiam quis diligit, labores huius magnas habent virtutes: sobrietatem enim et prudentiam docet, et iustitiam, et virtutem, quibus utilius nihil est in vita hominibus.
 Et si multitudinem scientiae desiderat quis, scit praeterita, et de futuris aestimat; scit versutias sermonum, et dissolutiones argumentorum; signa et monstra scit antequam fiant, et eventus temporum et saeculorum.
 Proposui ergo hanc adducere mihi ad convivendum, sciens quoniam mecum communicabit de bonis, et erit allocutio cogitationis et taedii mei.
 Habebo propter hanc claritatem ad turbas, et honorem apud seniores iuvenis;
 et acutus inveniar in iudicio, et in conspectu potentium admirabilis ero, et facies principum mirabuntur me:
 tacentem me sustinebunt, et loquentem me respicient, et sermocinante me plura, manus ori suo imponent.
 Praeterea habebo per hanc immortalitatem, et memoriam aeternam his qui post me futuri sunt relinquam.
 Disponam populos, et nationes mihi erunt subditae:
 timebunt me audientes reges horrendi. In multitudine videbor bonus, et in bello fortis.
 Intrans in domum meam, conquiescam cum illa: non enim habet amaritudinem conversatio illius, nec taedium convictus illius, sed laetitiam et gaudium.
 Haec cogitans apud me et commemorans in corde meo, quoniam immortalitas est in cognatione sapientiae,
 et in amicitia illius delectatio bona, et in operibus manuum illius honestas sine defectione, et in certamine loquelae illius sapientia, et praeclaritas in communicatione sermonum ipsius: circuibam quaerens, ut mihi illam assumerem.
 Puer autem eram ingeniosus, et sortitus sum animam bonam.
 Et cum essem magis bonus, veni ad corpus incoinquinatum.
 Et ut scivi quoniam aliter non possem esse continens, nisi Deus det; et hoc ipsum erat sapientiae, scire cuius esset hoc donum: adii Dominum, et deprecatus sum illum, et dixi ex totis praecordiis meis:


Caput 9

 Deus patrum meorum, et Domine misericordiae, qui fecisti omnia verbo tuo,
 et sapientia tua constituisti hominem, ut dominaretur creaturae quae a te facta est,
 ut disponat orbem terrarum in aequitate et iustitia, et in directione cordis iudicium iudicet:
 da mihi sedium tuarum assistricem sapientiam, et noli me reprobare a pueris tuis:
 quoniam servus tuus sum ego, et filius ancillae tuae; homo infirmus, et exigui temporis, et minor ad intellectum iudicii et legum.
 Nam etsi quis erit consummatus inter filios hominum, si ab illo abfuerit sapientia tua, in nihilum computabitur.
 Tu elegisti me regem populo tuo, et iudicem filiorum tuorum et filiarum:
 et dixisti me aedificare templum in monte sancto tuo, et in civitate habitationis tuae altare: similitudinem tabernaculi sancti tui quod praeparasti ab initio.
 Et tecum sapientia tua, quae novit opera tua, quae et affuit tunc cum orbem terrarum faceres, et sciebat quid esset placitum oculis tuis, et quid directum in praeceptis tuis.
 Mitte illam de caelis sanctis tuis, et a sede magnitudinis tuae, ut mecum sit et mecum laboret, ut sciam quid acceptum sit apud te:
 scit enim illa omnia, et intelligit, et deducet me in operibus meis sobrie, et custodiet me in sua potentia.
 Et erunt accepta opera mea, et disponam populum tuum iuste, et ero dignus sedium patris mei.
 Quis enim hominum poterit scire consilium Dei? aut quis poterit cogitare quid velit Deus?
 Cogitationes enim mortalium timidae, et incertae providentiae nostrae;
 corpus enim quod corrumpitur aggravat animam, et terrena inhabitatio deprimit sensum multa cogitantem.
 Et difficile aestimamus quae in terra sunt, et quae in prospectu sunt invenimus cum labore: quae autem in caelis sunt, quis investigabit?
 Sensum autem tuum, quis sciet, nisi tu dederis sapientiam, et miseris spiritum sanctum tuum de altissimis,
 et sic correctae sint semitae eorum qui sunt in terris, et quae tibi placent didicerint homines?
 Nam per sapientiam sanati sunt quicumque placuerunt tibi, Domine, a principio.


Caput 10

 Haec illum qui primus formatus est a Deo patre orbis terrarum, cum solus esset creatus, custodivit,
 et eduxit illum a delicto suo, et dedit illi virtutem continendi omnia.
 Ab hac ut recessit iniustus in ira sua, per iram homicidii fraterni deperiit.
 Propter quem cum aqua deleret terram, sanavit iterum sapientia, per contemptibile lignum iustum gubernans.
 Haec et in consensu nequitiae, cum se nationes contulissent, scivit iustum, et conservavit sine querela Deo, et in filii misericordia fortem custodivit.
 Haec iustum a pereuntibus impiis liberavit fugientem, descendente igne in Pentapolim:
 quibus in testimonium nequitiae fumigabunda constat deserta terra, et incerto tempore fructus habentes arbores: et incredibilis animae memoria stans figmentum salis.
 Sapientiam enim praetereuntes, non tantum in hoc lapsi sunt ut ignorarent bona, sed et insipientiae suae reliquerunt hominibus memoriam, ut in his quae peccaverunt nec latere potuissent.
 Sapientia autem hos qui se observant a doloribus liberavit.
 Haec profugum irae fratris iustum deduxit per vias rectas, et ostendit illi regnum Dei, et dedit illi scientiam sanctorum; honestavit illum in laboribus, et complevit labores illius.
 In fraude circumvenientium illum affuit illi, et honestum fecit illum.
 Custodivit illum ab inimicis, et a seductoribus tutavit illum: et certamen forte dedit illi ut vinceret, et sciret quoniam omnium potentior est sapientia.
 Haec venditum iustum non dereliquit, sed a peccatoribus liberavit eum; descenditque cum illo in foveam,
 et in vinculis non dereliquit illum, donec afferret illi sceptrum regni, et potentiam adversus eos qui eum deprimebant: et mendaces ostendit qui maculaverunt illum, et dedit illi claritatem aeternam.
 Haec populum iustum et semen sine querela liberavit a nationibus quae illum deprimebant.
 Intravit in animam servi Dei, et stetit contra reges horrendos in portentis et signis.
 Et reddidit iustis mercedem laborum suorum, et deduxit illos in via mirabili: et fuit illis in velamento diei, et in luce stellarum per noctem;
 transtulit illos per mare Rubrum, et transvexit illos per aquam nimiam.
 Inimicos autem illorum demersit in mare, et ab altitudine inferorum eduxit illos. Ideo iusti tulerunt spolia impiorum,
 et decantaverunt, Domine, nomen sanctum tuum, et victricem manum tuam laudaverunt pariter:
 quoniam sapientia aperuit os mutorum, et linguas infantium fecit disertas.


Caput 11

 Direxit opera eorum in manibus prophetae sancti.
 Iter fecerunt per deserta quae non habitabantur, et in locis desertis fixerunt casas.
 Steterunt contra hostes, et de inimicis se vindicaverunt.
 Sitierunt, et invocaverunt te, et data est illis aqua de petra altissima, et requies sitis de lapide duro.
 Per quae enim poenas passi sunt inimici illorum a defectione potus sui, et in eis cum abundarent filii Israel laetati sunt:
 per haec, cum illis deessent, bene cum illis actum est.
 Nam pro fonte quidem sempiterni fluminis, humanum sanguinem dedisti iniustis.
 Qui cum minuerentur in traductione infantium occisorum, dedisti illis abundantem aquam insperate,
 ostendens per sitim quae tunc fuit, quemadmodum tuos exaltares, et adversarios illorum necares.
 Cum enim tentati sunt, et quidem cum misericordia disciplinam accipientes, scierunt quemadmodum cum ira iudicati impii tormenta paterentur.
 Hos quidem tamquam pater monens probasti; illos autem tamquam durus rex interrogans condemnasti.
 Absentes enim, et praesentes, similiter torquebantur.
 Duplex enim illos acceperat taedium et gemitus, cum memoria praeteritorum.
 Cum enim audirent per sua tormenta bene secum agi, commemorati sunt Dominum, admirantes in finem exitus.
 Quem enim in expositione prava proiectum deriserunt, in finem eventus mirati sunt, non similiter iustis sitientes.
 Pro cogitationibus autem insensatis iniquitatis illorum, quod quidam errantes colebant mutos serpentes et bestias supervacuas, immisisti illis multitudinem mutorum animalium in vindictam;
 ut scirent quia per quae peccat quis, per haec et torquetur.
 Non enim impossibilis erat omnipotens manus tua, quae creavit orbem terrarum ex materia invisa, immittere illis multitudinem ursorum, aut audaces leones,
 aut novi generis ira plenas ignotas bestias, aut vaporem ignium spirantes, aut fumi odorem proferentes, aut horrendas ab oculis scintillas emittentes;
 quarum non solum laesura poterat illos exterminare, sed et aspectus per timorem occidere.
 Sed et sine his uno spiritu poterant occidi, persecutionem passi ab ipsis factis suis, et dispersi per spiritum virtutis tuae: sed omnia in mensura, et numero et pondere disposuisti.
 Multum enim valere, tibi soli supererat semper: et virtuti brachii tui quis resistet?
 Quoniam tamquam momentum staterae, sic est ante te orbis terrarum, et tamquam gutta roris antelucani quae descendit in terram.
 Sed misereris omnium, quia omnia potes; et dissimulas peccata hominum, propter poenitentiam.
 Diligis enim omnia quae sunt, et nihil odisti eorum quae fecisti; nec enim odiens aliquid constituisti aut fecisti.
 Quomodo autem posset aliquid permanere, nisi tu voluisses? aut quod a te vocatum non esset conservaretur?
 Parcis autem omnibus, quoniam tua sunt, Domine, qui amas animas.


Caput 12

 O quam bonus et suavis est, Domine, spiritus tuus in omnibus!
 Ideoque eos qui exerrant partibus corripis, et de quibus peccant admones et alloqueris, ut relicta malitia credant in te, Domine.
 Illos enim antiquos inhabitatores terrae sanctae tuae, quos exhorruisti,
 quoniam odibilia opera tibi faciebant per medicamina et sacrificia iniusta,
 et filiorum suorum necatores sine misericordia, et comestores viscerum hominum, et devoratores sanguinis a medio sacramento tuo,
 et auctores parentes animarum inauxiliatarum, perdere voluisti per manus parentum nostrorum:
 ut dignam perciperent peregrinationem puerorum Dei, quae tibi omnium carior est terra.
 Sed et his tamquam hominibus pepercisti, et misisti antecessores exercitus tui vespas, ut illos paulatim exterminarent.
 Non quia impotens eras in bello subiicere impios iustis, aut bestiis saevis, aut verbo duro simul exterminare:
 sed partibus iudicans, dabas locum poenitentiae, non ignorans quoniam nequam est natio eorum, et naturalis malitia ipsorum, et quoniam non poterat mutari cogitatio illorum in perpetuum.
 Semen enim erat maledictum ab initio; nec timens aliquem, veniam dabas peccatis illorum.
 Quis enim dicet tibi: Quid fecisti? aut quis stabit contra iudicium tuum? aut quis in conspectu tuo veniet vindex iniquorum hominum? aut quis tibi imputabit, si perierint nationes quas tu fecisti?
 Non enim est alius deus quam tu, cui cura est de omnibus, ut ostendas quoniam non iniuste iudicas iudicium.
 Neque rex, neque tyrannus in conspectu tuo inquirent de his quos perdidisti.
 Cum ergo sis iustus, iuste omnia disponis; ipsum quoque qui non debet puniri, condemnare, exterum aestimas a tua virtute.
 Virtus enim tua iustitiae initium est, et ob hoc quod Dominus es, omnibus te parcere facis.
 Virtutem enim ostendis tu, qui non crederis esse in virtute consummatus, et horum qui te nesciunt audaciam traducis.
 Tu autem dominator virtutis, cum tranquillitate iudicas, et cum magna reverentia disponis nos: subest enim tibi, cum volueris posse.
 Docuisti autem populum tuum per talia opera, quoniam oportet iustum esse et humanum; et bonae spei fecisti filios tuos, quoniam iudicans das locum in peccatis poenitentiae.
 Si enim inimicos servorum tuorum, et debitos morti, cum tanta cruciasti attentione, dans tempus et locum per quae possent mutari a malitia:
 cum quanta diligentia iudicasti filios tuos, quorum parentibus iuramenta et conventiones dedisti bonarum promissionum!
 Cum ergo das nobis disciplinam, inimicos nostros multipliciter flagellas, ut bonitatem tuam cogitemus iudicantes, et cum de nobis iudicatur, speremus misericordiam tuam.
 Unde et illis qui in vita sua insensate et iniuste vixerunt, per haec quae coluerunt dedisti summa tormenta.
 Etenim in erroris via diutius erraverunt, deos aestimantes haec quae in animalibus sunt supervacua, infantium insensatorum more viventes.
 Propter hoc tamquam pueris insensatis iudicium in derisum dedisti.
 Qui autem ludibriis et increpationibus non sunt correcti, dignum Dei iudicium experti sunt.
 In quibus enim patientes indignabantur per haec quos putabant deos, in ipsis cum exterminarentur videntes, illum quem olim negabant se nosse, verum Deum agnoverunt; propter quod et finis condemnationis eorum venit super illos.


Caput 13

 Vani autem sunt omnes homines in quibus non subest scientia Dei; et de his quae videntur bona, non potuerunt intelligere eum qui est, neque operibus attendentes agnoverunt quis esset artifex:
 sed aut ignem, aut spiritum, aut citatum aerem, aut gyrum stellarum, aut nimiam aquam, aut solem et lunam, rectores orbis terrarum deos putaverunt.
 Quorum si specie delectati, deos putaverunt, sciant quanto his dominator eorum speciosior est: speciei enim generator haec omnia constituit.
 Aut si virtutem et opera eorum mirati sunt, intelligant ab illis quoniam qui haec fecit fortior est illis:
 a magnitudine enim speciei et creaturae cognoscibiliter poterit creator horum videri.
 Sed tamen adhuc in his minor est querela; et hi enim fortasse errant, Deum quaerentes, et volentes invenire.
 Etenim cum in operibus illius conversentur inquirunt, et persuasum habent quoniam bona sunt quae videntur.
 Iterum autem nec his debet ignosci.
 Si enim tantum potuerunt scire ut possent aestimare saeculum, quomodo huius Dominum non facilius invenerunt?
 Infelices autem sunt, et inter mortuos spes illorum est, qui appellaverunt deos opera manuum hominum: aurum et argentum, artis inventionem, et similitudines animalium, aut lapidem inutilem, opus manus antiquae.
 Aut si quis artifex faber de silva lignum rectum secuerit, et huius docte eradat omnem corticem, et arte sua usus diligenter fabricet vas utile in conversationem vitae;
 reliquiis autem eius operis ad praeparationem escae abutatur,
 et reliquum horum quod ad nullos usus facit, lignum curvum et vorticibus plenum sculpat diligenter per vacuitatem suam, et per scientiam suae artis figuret illud, et assimilet illud imagini hominis,
 aut alicui ex animalibus illud comparet: perliniens rubrica, et rubicundum faciens fuco colorem illius, et omnem maculam quae in illo est perliniens;
 et faciat ei dignam habitationem, et in pariete ponens illud, et confirmans ferro
 ne forte cadat, prospiciens illi: sciens quoniam non potest adiuvare se: imago enim est, et opus est illi adiutorium.
 Et de substantia sua, et de filiis suis, et de nuptiis votum faciens inquirit: non erubescit loqui cum illo qui sine anima est.
 Et pro sanitate quidem infirmum deprecatur, et pro vita rogat mortuum, et in adiutorium inutilem invocat.
 Et pro itinere petit ab eo qui ambulare non potest; et de acquirendo, et de operando, et de omnium rerum eventu, petit ab eo qui in omnibus est inutilis.


Caput 14

 Iterum alius navigare cogitans, et per feros fluctus iter facere incipiens, ligno portante se, fragilius lignum invocat.
 Illud enim cupiditas acquirendi excogitavit, et artifex sapientia fabricavit sua.
 Tua autem, Pater, providentia gubernat: quoniam dedisti et in mari viam, et inter fluctus semitam firmissimam,
 ostendens quoniam potens es ex omnibus salvare, etiam si sine arte aliquis adeat mare.
 Sed ut non essent vacua sapientiae tuae opera, propter hoc etiam et exiguo ligno credunt homines animas suas, et transeuntes mare per ratem liberati sunt.
 Sed et ab initio cum perirent superbi gigantes, spes orbis terrarum ad ratem confugiens, remisit saeculo semen nativitatis quae manu tua erat gubernata.
 Benedictum est enim lignum per quod fit iustitia;
 per manus autem quod fit idolum, maledictum est et ipsum, et qui fecit illud: quia ille quidem operatus est, illud autem cum esset fragile, deus cognominatus est.
 Similiter autem odio sunt Deo impius et impietas eius;
 etenim quod factum est, cum illo qui fecit tormenta patietur.
 Propter hoc et in idolis nationum non erit respectus, quoniam creaturae Dei in odium factae sunt, et in tentationem animabus hominum, et in muscipulam pedibus insipientium.
 Initium enim fornicationis est exquisitio idolorum, et adinventio illorum corruptio vitae est:
 neque enim erant ab initio, neque erunt in perpetuum.
 Supervacuitas enim hominum haec advenit in orbem terrarum, et ideo brevis illorum finis est inventus.
 Acerbo enim luctu dolens pater, cito sibi rapti filii fecit imaginem; et illum qui tunc quasi homo mortuus fuerat, nunc tamquam deum colere coepit, et constituit inter servos suos sacra et sacrificia.
 Deinde interveniente tempore, convalescente iniqua consuetudine, hic error tamquam lex custoditus est, et tyrannorum imperio colebantur figmenta.
 Et hos quos in palam homines honorare non poterant propter hoc quod longe essent, e longinquo figura eorum allata, evidentem imaginem regis quem honorare volebant fecerunt, ut illum qui aberat, tamquam praesentem colerent sua sollicitudine.
 Provexit autem ad horum culturam et hos qui ignorabant artificis eximia diligentia.
 Ille enim, volens placere illi qui se assumpsit, elaboravit arte sua ut similitudinem in melius figuraret.
 Multitudo autem hominum, abducta per speciem operis, eum qui ante tempus tamquam homo honoratus fuerat, nunc deum aestimaverunt.
 Et haec fuit vitae humanae deceptio, quoniam aut affectui aut regibus deservientes homines, incommunicabile nomen lapidibus et lignis imposuerunt.
 Et non suffecerat errasse eos circa Dei scientiam, sed et in magno viventes inscientiae bello, tot et tam magna mala pacem appellant.
 Aut enim filios suos sacrificantes, aut obscura sacrificia facientes, aut insaniae plenas vigilias habentes,
 neque vitam, neque nuptias mundas iam custodiunt: sed alius alium per invidiam occidit, aut adulterans contristat,
 et omnia commista sunt: sanguis, homicidium, furtum et fictio, corruptio et infidelitas, turbatio et periurium, tumultus bonorum,
 Dei immemoratio, animarum inquinatio, nativitatis immutatio, nuptiarum inconstantia, inordinatio moechiae et impudicitiae.
 Infandorum enim idolorum cultura omnis mali causa est, et initium et finis.
 Aut enim dum laetantur insaniunt, aut certe vaticinantur falsa, aut vivunt iniuste, aut peierant cito.
 Dum enim confidunt in idolis quae sine anima sunt, male iurantes noceri se non sperant.
 Utraque ergo illis evenient digne, quoniam male senserunt de Deo, attendentes idolis, et iuraverunt iniuste, in dolo contemnentes iustitiam.
 Non enim iuratorum virtus, sed peccantium poena, perambulat semper iniustorum praevaricationem.


Caput 15

 Tu autem, Deus noster, suavis et verus es, patiens, et in misericordia disponens omnia.
 Etenim si peccaverimus, tui sumus, scientes magnitudinem tuam; et si non peccaverimus, scimus quoniam apud te sumus computati.
 Nosse enim te, consummata iustitia est; et scire iustitiam et virtutem tuam, radix est immortalitatis.
 Non enim in errorem induxit nos hominum malae artis excogitatio, nec umbra picturae labor sine fructu, effigies sculpta per varios colores:
 cuius aspectus insensato dat concupiscentiam, et diligit mortuae imaginis effigiem sine anima.
 Malorum amatores digni sunt qui spem habeant in talibus, et qui faciunt illos, et qui diligunt, et qui colunt.
 Sed et figulus mollem terram premens, laboriose fingit ad usus nostros unumquodque vas; et de eodem luto fingit quae munda sunt in usum vasa, et similiter quae his sunt contraria: horum autem vasorum quis sit usus, iudex est figulus.
 Et cum labore vano deum fingit de eodem luto ille qui paulo ante de terra factus fuerat, et post pusillum reducit se unde acceptus est, repetitus animae debitum quam habebat.
 Sed cura est illi non quia laboraturus est, nec quoniam brevis illi vita est: sed concertatur aurificibus et argentariis; sed et aerarios imitatur, et gloriam praefert, quoniam res supervacuas fingit.
 Cinis est enim cor eius, et terra supervacua spes illius, et luto vilior vita eius:
 quoniam ignoravit qui se finxit, et qui inspiravit illi animam quae operatur, et qui insufflavit ei spiritum vitalem.
 Sed et aestimaverunt ludum esse vitam nostram, et conversationem vitae compositam ad lucrum, et oportere undecumque etiam ex malo acquirere.
 Hic enim scit se super omnes delinquere, qui ex terrae materia fragilia vasa et sculptilia fingit.
 Omnes enim insipientes, et infelices supra modum animae superbi, sunt inimici populi tui, et imperantes illi:
 quoniam omnia idola nationum deos aestimaverunt, quibus neque oculorum usus est ad videndum, neque nares ad percipiendum spiritum, neque aures ad audiendum, neque digiti manuum ad tractandum, sed et pedes eorum pigri ad ambulandum.
 Homo enim fecit illos; et qui spiritum mutuatus est, is finxit illos. Nemo enim sibi similem homo poterit deum fingere.
 Cum enim sit mortalis, mortuum fingit manibus iniquis. Melior enim est ipse his quos colit, quia ipse quidem vixit, cum esset mortalis, illi autem numquam.
 Sed et animalia miserrima colunt; insensata enim comparata his, illis sunt deteriora.
 Sed nec aspectu aliquis ex his animalibus bona potest conspicere: effugerunt autem Dei laudem et benedictionem eius.


Caput 16

 Propter haec et per his similia passi sunt digne tormenta, et per multitudinem bestiarum exterminati sunt.
 Pro quibus tormentis bene disposuisti populum tuum, quibus dedisti concupiscentiam delectamenti sui novum saporem, escam parans eis ortygometram:
 ut illi quidem, concupiscentes escam propter ea quae illis ostensa et missa sunt, etiam a necessaria concupiscentia averterentur. Hi autem in brevi inopes facti, novam gustaverunt escam.
 Oportebat enim illis sine excusatione quidem supervenire interitum exercentibus tyrannidem; his autem tantum ostendere quemadmodum inimici eorum exterminabantur.
 Etenim cum illis supervenit saeva bestiarum ira, morsibus perversorum colubrorum exterminabantur.
 Sed non in perpetuum ira tua permansit, sed ad correptionem in brevi turbati sunt, signum habentes salutis ad commemorationem mandati legis tuae.
 Qui enim conversus est, non per hoc quod videbat sanabatur, sed per te, omnium salvatorem.
 In hoc autem ostendisti inimicis nostris quia tu es qui liberas ab omni malo.
 Illos enim locustarum et muscarum occiderunt morsus, et non est inventa sanitas animae illorum, quia digni erant ab huiuscemodi exterminari.
 Filios autem tuos nec draconum venenatorum vicerunt dentes: misericordia enim tua adveniens sanabat illos.
 In memoria enim sermonum tuorum examinabantur, et velociter salvabantur: ne in altam incidentes oblivionem non possent tuo uti adiutorio.
 Etenim neque herba, neque malagma sanavit eos: sed tuus, Domine, sermo, qui sanat omnia.
 Tu es enim, Domine, qui vitae et mortis habes potestatem, et deducis ad portas mortis, et reducis.
 Homo autem occidit quidem per malitiam; et cum exierit spiritus, non revertetur, nec revocabit animam quae recepta est.
 Sed tuam manum effugere impossibile est.
 Negantes enim te nosse impii, per fortitudinem brachii tui flagellati sunt: novis aquis, et grandinibus, et pluviis persecutionem passi, et per ignem consumpti.
 Quod enim mirabile erat, in aqua, quae omnia extinguit, plus ignis valebat: vindex est enim orbis iustorum.
 Quodam enim tempore mansuetabatur ignis, ne comburerentur quae ad impios missa erant animalia, sed ut ipsi videntes scirent quoniam Dei iudicio patiuntur persecutionem.
 Et quodam tempore in aqua supra virtutem ignis exardescebat undique, ut iniquae terrae nationem exterminaret.
 Pro quibus angelorum esca nutrivisti populum tuum, et paratum panem de caelo praestitisti illis sine labore, omne delectamentum in se habentem, et omnis saporis suavitatem.
 Substantia enim tua dulcedinem tuam, quam in filios habes, ostendebat; et deserviens uniuscuiusque voluntati, ad quod quisque volebat convertebatur.
 Nix autem et glacies sustinebant vim ignis, et non tabescebant: ut scirent quoniam fructus inimicorum exterminabat ignis ardens in grandine et pluvia coruscans;
 hic autem iterum ut nutrirentur iusti, etiam suae virtutis oblitus est.
 Creatura enim tibi factori deserviens, exardescit in tormentum adversus iniustos, et lenior fit ad benefaciendum pro his qui in te confidunt.
 Propter hoc et tunc in omnia transfigurata, omnium nutrici gratiae tuae deserviebat, ad voluntatem eorum qui a te desiderabant:
 ut scirent filii tui quos dilexisti, Domine, quoniam non nativitatis fructus pascunt homines, sed sermo tuus hos qui in te crediderint conservat.
 Quod enim ab igne non poterat exterminari, statim ab exiguo radio solis calefactum tabescebat:
 ut notum omnibus esset quoniam oportet praevenire solem ad benedictionem tuam, et ad ortum lucis te adorare.
 Ingrati enim spes tamquam hibernalis glacies tabescet, et disperiet tamquam aqua supervacua.


Caput 17

 Magna sunt enim iudicia tua, Domine, et inenarrabilia verba tua: propter hoc indisciplinatae animae erraverunt.
 Dum enim persuasum habent iniqui posse dominari nationi sanctae, vinculis tenebrarum et longae noctis compediti, inclusi sub tectis, fugitivi perpetuae providentiae iacuerunt.
 Et dum putant se latere in obscuris peccatis, tenebroso oblivionis velamento dispersi sunt, paventes horrende, et cum admiratione nimia perturbati.
 Neque enim quae continebat illos spelunca sine timore custodiebat, quoniam sonitus descendens perturbabat illos, et personae tristes illis apparentes pavorem illis praestabant.
 Et ignis quidem nulla vis poterat illis lumen praebere, nec siderum limpidae flammae illuminare poterant illam noctem horrendam.
 Apparebat autem illis subitaneus ignis, timore plenus; et timore perculsi illius quae non videbatur faciei, aestimabant deteriora esse quae videbantur.
 Et magicae artis appositi erant derisus, et sapientiae gloriae correptio cum contumelia.
 Illi enim qui promittebant timores et perturbationes expellere se ab anima languente, hi cum derisu pleni timore languebant.
 Nam etsi nihil illos ex monstris perturbabat, transitu animalium et serpentium sibilatione commoti, tremebundi peribant, et aerem quem nulla ratione quis effugere posset, negantes se videre.
 Cum sit enim timida nequitia, dat testimonium condemnationis: semper enim praesumit saeva, perturbata conscientia:
 nihil enim est timor nisi proditio cogitationis auxiliorum.
 Et dum ab intus minor est exspectatio, maiorem computat inscientiam eius causae, de qua tormentum praestat.
 Illi autem qui impotentem vere noctem, et ab infimis et ab altissimis inferis supervenientem, eumdem somnum dormientes,
 aliquando monstrorum exagitabantur timore, aliquando animae deficiebant traductione: subitaneus enim illis et insperatus timor supervenerat.
 Deinde si quisquam ex illis decidisset, custodiebatur in carcere sine ferro reclusus.
 Si enim rusticus quis erat, aut pastor, aut agri laborum operarius praeoccupatus esset, ineffugibilem sustinebat necessitatem;
 una enim catena tenebrarum omnes erant colligati. Sive spiritus sibilans, aut inter spissos arborum ramos avium sonus suavis, aut vis aquae decurrentis nimium,
 aut sonus validus praecipitatarum petrarum, aut ludentium animalium cursus invisus, aut mugientium valida bestiarum vox, aut resonans de altissimis montibus echo: deficientes faciebant illos prae timore.
 Omnis enim orbis terrarum limpido illuminabatur lumine, et non impeditis operibus continebatur.
 Solis autem illis superposita erat gravis nox, imago tenebrarum quae superventura illis erat: ipsi ergo sibi erant graviores tenebris.


Caput 18

 Sanctis autem tuis maxima erat lux, et horum quidem vocem audiebant, sed figuram non videbant. Et quia non et ipsi eadem passi erant, magnificabant te;
 et qui ante laesi erant, quia non laedebantur, gratias agebant, et ut esset differentia, donum petebant.
 Propter quod ignis ardentem columnam ducem habuerunt ignotae viae, et solem sine laesura boni hospitii praestitisti.
 Digni quidem illi carere luce, et pati carcerem tenebrarum, qui inclusos custodiebant filios tuos, per quos incipiebat incorruptum legis lumen saeculo dari.
 Cum cogitarent iustorum occidere infantes, et uno exposito filio et liberato, in traductionem illorum, multitudinem filiorum abstulisti, et pariter illos perdidisti in aqua valida.
 Illa enim nox ante cognita est a patribus nostris, ut vere scientes quibus iuramentis crediderunt, animaequiores essent.
 Suscepta est autem a populo tuo sanitas quidem iustorum, iniustorum autem exterminatio.
 Sicut enim laesisti adversarios, sic et nos provocans magnificasti.
 Absconse enim sacrificabant iusti pueri bonorum, et iustitiae legem in concordia disposuerunt; similiter et bona et mala recepturos iustos, patrum iam decantantes laudes.
 Resonabat autem inconveniens inimicorum vox, et flebilis audiebatur planctus ploratorum infantium.
 Simili autem poena servus cum domino afflictus est, et popularis homo regi similia passus.
 Similiter ergo omnes, uno nomine mortis, mortuos habebant innumerabiles: nec enim ad sepeliendum vivi sufficiebant, quoniam uno momento quae erat praeclarior natio illorum exterminata est.
 De omnibus enim non credentes, propter veneficia; tunc vero primum cum fuit exterminium primogenitorum, spoponderunt populum Dei esse.
 Cum enim quietum silentium contineret omnia, et nox in suo cursu medium iter haberet,
 omnipotens sermo tuus de caelo, a regalibus sedibus, durus debellator in mediam exterminii terram prosilivit,
 gladius acutus insimulatum imperium tuum portans: et stans, replevit omnia morte, et usque ad caelum attingebat stans in terra.
 Tunc continuo visus somniorum malorum turbaverunt illos, et timores supervenerunt insperati.
 Et alius alibi proiectus semivivus, propter quam moriebatur causam demonstrabat mortis.
 Visiones enim quae illos turbaverunt haec praemonebant, ne inscii quare mala patiebantur perirent.
 Tetigit autem tunc et iustos tentatio mortis, et commotio in eremo facta est multitudinis: sed non diu permansit ira tua.
 Prosperans enim homo sine querela deprecari pro populis, proferens servitutis suae scutum, orationem et per incensum deprecationem allegans, restitit irae, et finem imposuit necessitati, ostendens quoniam tuus est famulus.
 Vicit autem turbas non in virtute corporis, nec armaturae potentia: sed verbo illum qui se vexabat subiecit, iuramenta parentum et testamentum commemorans.
 Cum enim iam acervatim cecidissent super alterutrum mortui, interstitit, et amputavit impetum, et divisit illam quae ad vivos ducebat viam.
 In veste enim poderis quam habebat, totus erat orbis terrarum; et parentum magnalia in quatuor ordinibus lapidum erant sculpta, et magnificentia tua in diademate capitis illius sculpta erat.
 His autem cessit qui exterminabat, et haec extimuit: erat enim sola tentatio irae sufficiens.


Caput 19

 Impiis autem usque in novissimum sine misericordia ira supervenit. Praesciebat enim et futura illorum:
 quoniam cum ipsi permisissent ut se educerent, et cum magna sollicitudine praemisissent illos, consequebantur illos, poenitentia acti.
 Adhuc enim inter manus habentes luctum, et deplorantes ad monumenta mortuorum, aliam sibi assumpserunt cogitationem inscientiae, et quos rogantes proiecerant, hos tamquam fugitivos persequebantur.
 Ducebat enim illos ad hunc finem digna necessitas; et horum quae acciderant commemorationem amittebant, ut quae deerant tormentis repleret punitio:
 et populus quidem tuus mirabiliter transiret, illi autem novam mortem invenirent.
 Omnis enim creatura ad suum genus ab initio refigurabatur, deserviens tuis praeceptis, ut pueri tui custodirentur illaesi.
 Nam nubes castra eorum obumbrabat, et ex aqua quae ante erat, terra arida apparuit, et in mari Rubro via sine impedimento, et campus germinans de profundo nimio:
 per quem omnis natio transivit quae tegebatur tua manu, videntes tua mirabilia et monstra.
 Tamquam enim equi depaverunt escam, et tamquam agni exsultaverunt, magnificantes te, Domine, qui liberasti illos.
 Memores enim erant adhuc eorum quae in incolatu illorum facta fuerant: quemadmodum pro natione animalium eduxit terra muscas, et pro piscibus eructavit fluvius multitudinem ranarum.
 Novissime autem viderunt novam creaturam avium, cum, adducti concupiscentia, postulaverunt escas epulationis.
 In allocutione enim desiderii ascendit illis de mari ortygometra: et vexationes peccatoribus supervenerunt, non sine illis quae ante facta erant argumentis per vim fulminum: iuste enim patiebantur secundum suas nequitias.
 Etenim detestabiliorem inhospitalitatem instituerunt: alii quidem ignotos non recipiebant advenas; alii autem bonos hospites in servitutem redigebant.
 Et non solum haec, sed et alius quidam respectus illorum erat, quoniam inviti recipiebant extraneos.
 Qui autem cum laetitia receperunt hos qui eisdem usi erant iustitiis, saevissimis afflixerunt doloribus.
 Percussi sunt autem caecitate: sicut illi in foribus iusti, cum subitaneis cooperti essent tenebris, unusquisque transitum ostii sui quaerebat.
 In se enim elementa dum convertuntur, sicut in organo qualitatis sonus immutatur, et omnia suum sonum custodiunt: unde aestimari ex ipso visu certo potest.
 Agrestia enim in aquatica convertebantur, et quaecumque erant natantia, in terram transibant.
 Ignis in aqua valebat supra suam virtutem, et aqua extinguentis naturae obliviscebatur.
 Flammae e contrario corruptibilium animalium non vexaverunt carnes coambulantium, nec dissolvebant illam, quae facile dissolvebatur sicut glacies, bonam escam. In omnibus enim magnificasti populum tuum, Domine, et honorasti, et non despexisti, in omni tempore et in omni loco assistens eis.


Ecclesiasticus Iesu, filii Sirach



Caput 1

 Prologus Multorum nobis et magnorum per legem, et prophetas, aliosque qui secuti sunt illos, sapientia demonstrata est, in quibus oportet laudare Israel doctrinae et sapientiae causa, quia non solum ipsos loquentes necesse est esse peritos, sed etiam extraneos posse et dicentes et scribentes doctissimos fieri. Avus meus Iesus, postquam se amplius dedit ad diligentiam lectionis legis, et prophetarum, et aliorum librorum qui nobis a parentibus nostris traditi sunt, voluit et ipse scribere aliquid horum quae ad doctrinam et sapientiam pertinent, ut desiderantes discere, et illorum periti facti, magis magisque attendant animo, et confirmentur ad legitimam vitam. Hortor itaque venire vos cum benevolentia, et attentiori studio lectionem facere, et veniam habere in illis, in quibus videmur, sequentes imaginem sapientiae, deficere in verborum compositione. Nam deficiunt verba hebraica, quando fuerint translata ad alteram linguam: non autem solum haec, sed et ipsa lex, et prophetae, ceteraque aliorum librorum non parvam habent differentiam quando inter se dicuntur. Nam in octavo et trigesimo anno temporibus Ptolemaei Evergetis regis, postquam perveni in Aegyptum, et cum multum temporis ibi fuissem, inveni ibi libros relictos, non parvae neque contemnendae doctrinae. Itaque bonum et necessarium putavi et ipse aliquam addere diligentiam et laborem interpretandi librum istum: et multa vigilia attuli doctrinam in spatio temporis, ad illa quae ad finem ducunt, librum istum dare, et illis qui volunt animum intendere, et discere quemadmodum oporteat instituere mores, qui secundum legem Domini proposuerint vitam agere. Omnis sapientia a Domino Deo est: et cum illo fuit semper, et est ante aevum.
 Arenam maris, et pluviae guttas, et dies saeculi, quis dinumeravit? altitudinem caeli, et latitudinem terrae, et profundum abyssi, quis dimensus est?
 sapientiam Dei praecedentem omnia, quis investigavit?
 Prior omnium creata est sapientia, et intellectus prudentiae ab aevo.
 Fons sapientiae verbum Dei in excelsis, et ingressus illius mandata aeterna.
 Radix sapientiae cui revelata est? et astutias illius quis agnovit?
 disciplina sapientiae cui revelata est et manifestata? et multiplicationem ingressus illius quis intellexit?
 Unus est altissimus, Creator omnipotens, et rex potens et metuendus nimis, sedens super thronum illius, et dominans Deus.
 Ipse creavit illam in Spiritu Sancto, et vidit, et dinumeravit, et mensus est:
 et effudit illam super omnia opera sua, et super omnem carnem, secundum datum suum, et praebuit illam diligentibus se.
 Timor Domini gloria, et gloriatio, et laetitia, et corona exsultationis.
 Timor Domini delectabit cor, et dabit laetitiam, et gaudium, et longitudinem dierum.
 Timenti Dominum bene erit in extremis, et in die defunctionis suae benedicetur.
 Dilectio Dei honorabilis sapientia:
 quibus autem apparuerit in visu diligunt eam in visione, et in agnitione magnalium suorum.
 Initium sapientiae timor Domini: et cum fidelibus in vulva concreatus est: cum electis feminis graditur, et cum iustis et fidelibus agnoscitur.
 Timor Domini scientiae religiositas:
 religiositas custodiet et iustificabit cor; iucunditatem atque gaudium dabit.
 Timenti Dominum bene erit, et in diebus consummationis illius benedicetur.
 Plenitudo sapientiae est timere Deum, et plenitudo a fructibus illius.
 Omnem domum illius implebit a generationibus, et receptacula a thesauris illius.
 Corona sapientiae timor Domini, replens pacem et salutis fructum:
 et vidit, et dinumeravit eam: utraque autem sunt dona Dei.
 Scientiam et intellectum prudentiae sapientia compartietur, et gloriam tenentium se exaltat.
 Radix sapientiae est timere Dominum, et rami illius longaevi.
 In thesauris sapientiae intellectus et scientiae religiositas: execratio autem peccatoribus sapientia.
 Timor Domini expellit peccatum:
 nam qui sine timore est non poterit iustificari: iracundia enim animositatis illius subversio illius est.
 Usque in tempus sustinebit patiens, et postea redditio iucunditatis.
 Bonus sensus usque in tempus abscondet verba illius, et labia multorum enarrabunt sensum illius.
 In thesauris sapientiae significatio disciplinae:
 execratio autem peccatori cultura Dei.
 Fili, concupiscens sapientiam, conserva iustitiam, et Deus praebebit illam tibi.
 Sapientia enim et disciplina timor Domini: et quod beneplacitum est illi,
 fides et mansuetudo, et adimplebit thesauros illius.
 Ne sis incredibilis timori Domini, et ne accesseris ad illum duplici corde.
 Ne fueris hypocrita in conspectu hominum, et non scandalizeris in labiis tuis.
 Attende in illis, ne forte cadas, et adducas animae tuae inhonorationem:
 et revelet Deus absconsa tua, et in medio synagogae elidat te:
 quoniam accessisti maligne ad Dominum, et cor tuum plenum est dolo et fallacia.


Caput 2

 Fili, accedens ad servitutem Dei sta in iustitia et timore, et praepara animam tuam ad tentationem.
 Deprime cor tuum, et sustine: inclina aurem tuam, et suscipe verba intellectus: et ne festines in tempore obductionis.
 Sustine sustentationes Dei: coniungere Deo, et sustine, ut crescat in novissimo vita tua.
 Omne quod tibi applicitum fuerit accipe: et in dolore sustine, et in humilitate tua patientiam habe:
 quoniam in igne probatur aurum et argentum, homines vero receptibiles in camino humiliationis.
 Crede Deo, et recuperabit te: et dirige viam tuam, et spera in illum: serva timorem illius, et in illo veterasce.
 Metuentes Dominum, sustinete misericordiam eius: et non deflectatis ab illo, ne cadatis.
 Qui timetis Dominum, credite illi, et non evacuabitur merces vestra.
 Qui timetis Dominum, sperate in illum, et in oblectationem veniet vobis misericordia.
 Qui timetis Dominum, diligite illum, et illuminabuntur corda vestra.
 Respicite, filii, nationes hominum: et scitote quia nullus speravit in Domino et confusus est.
 Quis enim permansit in mandatis eius, et derelictus est? aut quis invocavit eum, et despexit illum?
 Quoniam pius et misericors est Deus, et remittet in die tribulationis peccata, et protector est omnibus exquirentibus se in veritate.
 Vae duplici corde, et labiis scelestis, et manibus malefacientibus, et peccatori terram ingredienti duabus viis!
 Vae dissolutis corde, qui non credunt Deo, et ideo non protegentur ab eo!
 Vae his qui perdiderunt sustinentiam, et qui dereliquerunt vias rectas, et diverterunt in vias pravas!
 Et quid facient cum inspicere coeperit Dominus?
 Qui timent Dominum non erunt incredibiles verbo illius: et qui diligunt illum conservabunt viam illius.
 Qui timent Dominum inquirent quae beneplacita sunt ei, et qui diligunt eum replebuntur lege ipsius.
 Qui timent Dominum praeparabunt corda sua, et in conspectu illius sanctificabunt animas suas.
 Qui timent Dominum custodiunt mandata illius, et patientiam habebunt usque ad inspectionem illius,
 dicentes: Si poenitentiam non egerimus, incidemus in manus Domini, et non in manus hominum.
 Secundum enim magnitudinem ipsius, sic et misericordia illius cum ipso est.


Caput 3

 Filii sapientiae ecclesia iustorum, et natio illorum obedientia et dilectio.
 Iudicium patris audite, filii, et sic facite, ut salvi sitis.
 Deus enim honoravit patrem in filiis: et iudicium matris exquirens, firmavit in filios.
 Qui diligit Deum exorabit pro peccatis, et continebit se ab illis, et in oratione dierum exaudietur.
 Et sicut qui thesaurizat, ita et qui honorificat matrem suam.
 Qui honorat patrem suum iucundabitur in filiis, et in die orationis suae exaudietur.
 Qui honorat patrem suum vita vivet longiore, et qui obedit patri refrigerabit matrem.
 Qui timet Dominum honorat parentes, et quasi dominis serviet his qui se genuerunt.
 In opere, et sermone, et omni patientia, honora patrem tuum,
 ut superveniat tibi benedictio ab eo, et benedictio illius in novissimo maneat.
 Benedictio patris firmat domos filiorum: maledictio autem matris eradicat fundamenta.
 Ne glorieris in contumelia patris tui: non enim est tibi gloria eius confusio.
 Gloria enim hominis ex honore patris sui, et dedecus filii pater sine honore.
 Fili, suscipe senectam patris tui, et non contristes eum in vita illius:
 et si defecerit sensu, veniam da, et ne spernas eum in virtute tua: eleemosyna enim patris non erit in oblivione.
 Nam pro peccato matris restituetur tibi bonum:
 et in iustitia aedificabitur tibi, et in die tribulationis commemorabitur tui, et sicut in sereno glacies, solventur peccata tua.
 Quam malae famae est qui derelinquit patrem, et est maledictus a Deo qui exasperat matrem!
 Fili, in mansuetudine opera tua perfice, et super hominum gloriam diligeris.
 Quanto magnus es, humilia te in omnibus, et coram Deo invenies gratiam:
 quoniam magna potentia Dei solius, et ab humilibus honoratur.
 Altiora te ne quaesieris, et fortiora te ne scrutatus fueris: sed quae praecepit tibi Deus, illa cogita semper, et in pluribus operibus eius ne fueris curiosus.
 Non est enim tibi necessarium ea, quae abscondita sunt, videre oculis tuis.
 In supervacuis rebus noli scrutari multipliciter, et in pluribus operibus eius non eris curiosus.
 Plurima enim super sensum hominum ostensa sunt tibi:
 multos quoque supplantavit suspicio illorum, et in vanitate detinuit sensus illorum.
 Cor durum habebit male in novissimo, et qui amat periculum in illo peribit.
 Cor ingrediens duas vias non habebit successus, et pravus corde in illis scandalizabitur.
 Cor nequam gravabitur in doloribus, et peccator adiiciet ad peccandum.
 Synagogae superborum non erit sanitas, frutex enim peccati radicabitur in illis, et non intelligetur.
 Cor sapientis intelligitur in sapientia, et auris bona audiet cum omni concupiscentia sapientiam.
 Sapiens cor et intelligibile abstinebit se a peccatis, et in operibus iustitiae successus habebit.
 Ignem ardentem exstinguit aqua, et eleemosyna resistit peccatis:
 et Deus prospector est eius qui reddit gratiam: meminit eius in posterum, et in tempore casus sui inveniet firmamentum.


Caput 4

 Fili, eleemosynam pauperis ne defraudes, et oculos tuos ne transvertas a paupere.
 Animam esurientem ne despexeris, et non exasperes pauperem in inopia sua.
 Cor inopis ne afflixeris, et non protrahas datum angustianti.
 Rogationem contribulati ne abiicias, et non avertas faciem tuam ab egeno.
 Ab inope ne avertas oculos tuos propter iram: et non relinquas quaerentibus tibi retro maledicere.
 Maledicentis enim tibi in amaritudine animae, exaudietur deprecatio illius: exaudiet autem eum qui fecit illum.
 Congregationi pauperum affabilem te facito: et presbytero humilia animam tuam, et magnato humilia caput tuum.
 Declina pauperi sine tristitia aurem tuam, et redde debitum tuum, et responde illi pacifica in mansuetudine.
 Libera eum qui iniuriam patitur de manu superbi, et non acide feras in anima tua.
 In iudicando esto pupillis misericors ut pater, et pro viro matri illorum:
 et eris tu velut filius Altissimi obediens, et miserebitur tui magis quam mater.
 Sapientia filiis suis vitam inspirat: et suscipit inquirentes se, et praeibit in via iustitiae.
 Et qui illam diligit, diligit vitam, et qui vigilaverint ad illam complectentur placorem eius.
 Qui tenuerint illam, vitam haereditabunt: et quo introibit benedicet Deus.
 Qui serviunt ei obsequentes erunt sancto: et eos qui diligunt illam, diligit Deus.
 Qui audit illam iudicabit gentes: et qui intuetur illam permanebit confidens.
 Si crediderit ei, haereditabit illam, et erunt in confirmatione creaturae illius:
 quoniam in tentatione ambulat cum eo, et in primis eligit eum.
 Timorem, et metum, et probationem inducet super illum: et cruciabit illum in tribulatione doctrinae suae, donec tentet eum in cogitationibus suis, et credat animae illius.
 Et firmabit illum, et iter adducet directum ad illum, et laetificabit illum:
 et denudabit absconsa sua illi, et thesaurizabit super illum scientiam et intellectum iustitiae.
 Si autem oberraverit, derelinquet eum, et tradet eum in manus inimici sui.
 Fili, conserva tempus, et devita a malo.
 Pro anima tua ne confundaris dicere verum:
 est enim confusio adducens peccatum, et est confusio adducens gloriam et gratiam.
 Ne accipias faciem adversus faciem tuam, nec adversus animam tuam mendacium.
 Ne reverearis proximum tuum in casu suo,
 nec retineas verbum in tempore salutis. Non abscondas sapientiam tuam in decore suo:
 in lingua enim sapientia dignoscitur: et sensus, et scientia, et doctrina in verbo sensati, et firmamentum in operibus iustitiae.
 Non contradicas verbo veritatis ullo modo, et de mendacio ineruditionis tuae confundere.
 Non confundaris confiteri peccata tua, et ne subiicias te omni homini pro peccato.
 Noli resistere contra faciem potentis, nec coneris contra ictum fluvii.
 Pro iustitia agonizare pro anima tua, et usque ad mortem certa pro iustitia: et Deus expugnabit pro te inimicos tuos.
 Noli citatus esse in lingua tua, et inutilis, et remissus in operibus tuis.
 Noli esse sicut leo in domo tua, evertens domesticos tuos, et opprimens subiectos tibi.
 Non sit porrecta manus tua ad accipiendum, et ad dandum collecta.


Caput 5

 Noli attendere ad possessiones iniquas, et ne dixeris: Est mihi sufficiens vita: nihil enim proderit in tempore vindictae et obductionis.
 Ne sequaris in fortitudine tua concupiscentiam cordis tui,
 et ne dixeris: Quomodo potui? aut, Quis me subiiciet propter facta mea? Deus enim vindicans vindicabit.
 Ne dixeris: Peccavi: et quid mihi accidit triste? Altissimus enim est patiens redditor.
 De propitiatio peccato noli esse sine metu, neque adiicias peccatum super peccatum.
 Et ne dicas: Miseratio Domini magna est, multitudinis peccatorum meorum miserebitur:
 misericordia enim et ira ab illo cito proximant, et in peccatores respicit ira illius.
 Non tardes converti ad Dominum, et ne differas de die in diem:
 subito enim veniet ira illius, et in tempore vindictae disperdet te.
 Noli anxius esse in divitiis iniustis: non enim proderunt tibi in die obductionis et vindictae.
 Non ventiles te in omnem ventum, et non eas in omnem viam: sic enim omnis peccator probatur in duplici lingua.
 Esto firmus in via Domini, et in veritate sensus tui et scientia: et prosequatur te verbum pacis et iustitiae.
 Esto mansuetus ad audiendum verbum, ut intelligas, et cum sapientia proferas responsum verum.
 Si est tibi intellectus, responde proximo: sin autem, sit manus tua super os tuum, ne capiaris in verbo indisciplinato, et confundaris.
 Honor et gloria in sermone sensati: lingua vero imprudentis subversio est ipsius.
 Non appelleris susurro, et lingua tua ne capiaris et confundaris:
 super furem enim est confusio et poenitentia, et denotatio pessima super bilinguem: susurratori autem odium, et inimicitia, et contumelia.
 Iustifica pusillum et magnum similiter.


Caput 6

 Noli fieri pro amico inimicus proximo: improperium enim et contumeliam malus haereditabit: et omnis peccator invidus et bilinguis.
 Non te extollas in cogitatione animae tuae velut taurus, ne forte elidatur virtus tua per stultitiam:
 et folia tua comedat, et fructus tuos perdat, et relinquaris velut lignum aridum in eremo.
 Anima enim nequam disperdet qui se habet, et in gaudium inimicis dat illum, et deducet in sortem impiorum.
 Verbum dulce multiplicat amicos et mitigat inimicos, et lingua eucharis in bono homine abundat.
 Multi pacifici sint tibi: et consiliarius sit tibi unus de mille.
 Si possides amicum, in tentatione posside eum, et ne facile credas ei.
 Est enim amicus secundum tempus suum, et non permanebit in die tribulationis.
 Et est amicus qui convertitur ad inimicitiam, et est amicus qui odium et rixam et convitia denudabit.
 Est autem amicus socius mensae, et non permanebit in die necessitatis.
 Amicus si permanserit fixus, erit tibi quasi coaequalis, et in domesticis tuis fiducialiter aget.
 Si humiliaverit se contra te, et a facie tua absconderit se, unanimem habebis amicitiam bonam.
 Ab inimicis tuis separare, et ab amicis tuis attende.
 Amicus fidelis protectio fortis: qui autem invenit illum, invenit thesaurum.
 Amico fideli nulla est comparatio, et non est digna ponderatio auri et argenti contra bonitatem fidei illius.
 Amicus fidelis medicamentum vitae et immortalitatis: et qui metuunt Dominum, invenient illum.
 Qui timet Deum aeque habebit amicitiam bonam, quoniam secundum illum erit amicus illius.
 Fili, a iuventute tua excipe doctrinam, et usque ad canos invenies sapientiam.
 Quasi is qui arat et seminat accede ad eam, et sustine bonos fructus illius.
 In opere enim ipsius exiguum laborabis, et cito edes de generationibus illius.
 Quam aspera est nimium sapientia indoctis hominibus! et non permanebit in illa excors.
 Quasi lapidis virtus probatio erit in illis: et non demorabuntur proiicere illam.
 Sapientia enim doctrinae secundum nomen est eius, et non est multis manifestata: quibus autem cognita est, permanet usque ad conspectum Dei.
 Audi, fili, et accipe consilium intellectus, et ne abiicias consilium meum.
 Iniice pedem tuum in compedes illius, et in torques illius collum tuum.
 Subiice humerum tuum, et porta illam, et ne acedieris vinculis eius.
 In omni animo tuo accede ad illam, et in omni virtute tua conserva vias eius.
 Investiga illam, et manifestabitur tibi: et continens factus, ne derelinquas eam:
 in novissimis enim invenies requiem in ea, et convertetur tibi in oblectationem.
 Et erunt tibi compedes eius in protectionem fortitudinis et bases virtutis, et torques illius in stolam gloriae:
 decor enim vitae est in illa, et vincula illius alligatura salutaris.
 Stolam gloriae indues eam, et coronam gratulationis superpones tibi.
 Fili, si attenderis mihi, disces: et si accommodaveris animum tuum, sapiens eris.
 Si inclinaveris aurem tuam, excipies doctrinam: et si dilexeris audire, sapiens eris.
 In multitudine presbyterorum prudentium sta, et sapientiae illorum ex corde coniungere, ut omnem narrationem Dei possis audire, et proverbia laudis non effugiant a te.
 Et si videris sensatum, evigila ad eum, et gradus ostiorum illius exterat pes tuus.
 Cogitatum tuum habe in praeceptis Dei, et in mandatis illius maxime assiduus esto: et ipse dabit tibi cor, et concupiscentia sapientiae dabitur tibi.


Caput 7

 Noli facere mala, et non te apprehendent:
 discede ab iniquo, et deficient mala abs te.
 Fili, non semines mala in sulcis iniustitiae, et non metes ea in septuplum.
 Noli quaerere a Domino ducatum, neque a rege cathedram honoris.
 Non te iustifices ante Deum, quoniam agnitor cordis ipse est: et penes regem noli velle videri sapiens.
 Noli quaerere fieri iudex, nisi valeas virtute irrumpere iniquitates: ne forte extimescas faciem potentis, et ponas scandalum in aequitate tua.
 Non pecces in multitudinem civitatis, nec te immittas in populum:
 neque alliges duplicia peccata, nec enim in uno eris immunis.
 Noli esse pusillanimis in animo tuo:
 exorare et facere eleemosynam ne despicias.
 Ne dicas: In multitudine munerum meorum respiciet Deus, et offerente me Deo altissimo, munera mea suscipiet.
 Non irrideas hominem in amaritudine animae: est enim qui humiliat et exaltat circumspector Deus.
 Noli amare mendacium adversus fratrem tuum, neque in amicum similiter facias.
 Noli velle mentiri omne mendacium: assiduitas enim illius non est bona.
 Noli verbosus esse in multitudine presbyterorum, et non iteres verbum in oratione tua.
 Non oderis laboriosa opera, et rusticationem creatam ab Altissimo.
 Non te reputes in multitudine indisciplinatorum.
 Memento irae, quoniam non tardabit.
 Humilia valde spiritum tuum, quoniam vindicta carnis impii ignis et vermis.
 Noli praevaricari in amicum pecuniam differentem, neque fratrem carissimum auro spreveris.
 Noli discedere a muliere sensata et bona, quam sortitus es in timore Domini: gratia enim verecundiae illius super aurum.
 Non laedas servum in veritate operantem, neque mercenarium dantem animam suam.
 Servus sensatus sit tibi dilectus quasi anima tua: non defraudes illum libertate, neque inopem derelinquas illum.
 Pecora tibi sunt, attende illis: et si sunt utilia, perseverent apud te.
 Filii tibi sunt? erudi illos, et curva illos a pueritia illorum.
 Filiae tibi sunt? serva corpus illarum, et non ostendas hilarem faciem tuam ad illas.
 Trade filiam, et grande opus feceris: et homini sensato da illam.
 Mulier si est tibi secundum animam tuam, non proiicias illam: et odibili non credas te. In toto corde tuo
 honora patrem tuum, et gemitus matris tuae ne obliviscaris:
 memento quoniam nisi per illos natus non fuisses: et retribue illis, quomodo et illi tibi.
 In tota anima tua time Dominum, et sacerdotes illius sanctifica.
 In omni virtute tua dilige eum qui te fecit, et ministros eius ne derelinquas.
 Honora Deum ex tota anima tua, et honorifica sacerdotes, et propurga te cum brachiis.
 Da illis partem, sicut mandatum est tibi, primitiarum et purgationis, et de negligentia tua purga te cum paucis.
 Datum brachiorum tuorum, et sacrificium sanctificationis offeres Domino, et initia sanctorum.
 Et pauperi porrige manum tuam, ut perficiatur propitiatio et benedictio tua.
 Gratia dati in conspectu omnis viventis, et mortuo non prohibeas gratiam.
 Non desis plorantibus in consolatione, et cum lugentibus ambula.
 Non te pigeat visitare infirmum: ex his enim in dilectione firmaberis.
 In omnibus operibus tuis memorare novissima tua, et in aeternum non peccabis.


Caput 8

 Non litiges cum homine potente, ne forte incidas in manus illius.
 Non contendas cum viro locuplete, ne forte contra te constituat litem tibi:
 multos enim perdidit aurum et argentum, et usque ad cor regum extendit et convertit.
 Non litiges cum homine linguato, et non strues in ignem illius ligna.
 Non communices homini indocto, ne male de progenie tua loquatur.
 Ne despicias hominem avertentem se a peccato, neque improperes ei: memento quoniam omnes in correptione sumus.
 Ne spernas hominem in sua senectute, etenim ex nobis senescunt.
 Noli de mortuo inimico tuo gaudere: sciens quoniam omnes morimur, et in gaudium nolumus venire.
 Ne despicias narrationem presbyterorum sapientium, et in proverbiis eorum conversare:
 ab ipsis enim disces sapientiam et doctrinam intellectus, et servire magnatis sine querela.
 Non te praetereat narratio seniorum, ipsi enim didicerunt a patribus suis:
 quoniam ab ipsis disces intellectum, et in tempore necessitatis dare responsum.
 Non incendas carbones peccatorum arguens eos, et ne incendaris flamma ignis peccatorum illorum.
 Ne contra faciem stes contumeliosi, ne sedeat quasi insidiator ori tuo.
 Noli foenerari homini fortiori te: quod si foeneraveris, quasi perditum habe.
 Non spondeas super virtutem tuam: quod si spoponderis, quasi restituens cogita.
 Non iudices contra iudicem, quoniam secundum quod iustum est iudicat.
 Cum audace non eas in via, ne forte gravet mala sua in te: ipse enim secundum voluntatem suam vadit, et simul cum stultitia illius peries.
 Cum iracundo non facias rixam, et cum audace non eas in desertum: quoniam quasi nihil est ante illum sanguis, et ubi non est adiutorium, elidet te.
 Cum fatuis consilium non habeas: non enim poterunt diligere nisi quae eis placent.
 Coram extraneo ne facias consilium: nescis enim quid pariet.
 Non omni homini cor tuum manifestes, ne forte inferat tibi gratiam falsam, et convicietur tibi.


Caput 9

 Non zeles mulierem sinus tui, ne ostendat super te malitiam doctrinae nequam.
 Non des mulieri potestatem animae tuae, ne ingrediatur in virtutem tuam, et confundaris.
 Ne respicias mulierem multivolam, ne forte incidas in laqueos illius.
 Cum saltatrice ne assiduus sis, nec audias illam, ne forte pereas in efficacia illius.
 Virginem ne conspicias, ne forte scandalizeris in decore illius.
 Ne des fornicariis animam tuam in ullo, ne perdas te et haereditatem tuam.
 Noli circumspicere in vicis civitatis, nec oberraveris in plateis illius.
 Averte faciem tuam a muliere compta, et ne circumspicias speciem alienam.
 Propter speciem mulieris multi perierunt: et ex hoc concupiscentia quasi ignis exardescit.
 Omnis mulier quae est fornicaria, quasi stercus in via conculcabitur.
 Speciem mulieris alienae multi admirati, reprobi facti sunt: colloquium enim illius quasi ignis exardescit.
 Cum aliena muliere ne sedeas omnino, nec accumbas cum ea super cubitum:
 et non alterceris cum illa in vino, ne forte declinet cor tuum in illam, et sanguine tuo labaris in perditionem.
 Ne derelinquas amicum antiquum: novus enim non erit similis illi.
 Vinum novum amicus novus: veterascet, et cum suavitate bibes illud.
 Non zeles gloriam et opes peccatoris: non enim scis quae futura sit illius subversio.
 Non placeat tibi iniuria iniustorum, sciens quoniam usque ad inferos non placebit impius.
 Longe abesto ab homine potestatem habente occidendi, et non suspicaberis timorem mortis.
 Et si accesseris ad illum, noli aliquid committere, ne forte auferat vitam tuam.
 Communionem mortis scito, quoniam in medio laqueorum ingredieris, et super dolentium arma ambulabis.
 Secundum virtutem tuam cave te a proximo tuo, et cum sapientibus et prudentibus tracta.
 Viri iusti sint tibi convivae, et in timore Dei sit tibi gloriatio:
 et in sensu sit tibi cogitatus Dei, et omnis enarratio tua in praeceptis Altissimi.
 In manu artificum opera laudabuntur, et princeps populi in sapientia sermonis sui, in sensu vero seniorum verbum.
 Terribilis est in civitate sua homo linguosus: et temerarius in verbo suo odibilis erit.


Caput 10

 Iudex sapiens iudicabit populum suum, et principatus sensati stabilis erit.
 Secundum iudicem populi, sic et ministri eius: et qualis rector est civitatis, tales et inhabitantes in ea.
 Rex insipiens perdet populum suum: et civitates inhabitabuntur per sensum potentium.
 In manu Dei potestas terrae: et utilem rectorem suscitabit in tempus super illam.
 In manu Dei prosperitas hominis, et super faciem scribae imponet honorem suum.
 Omnis iniuriae proximi ne memineris, et nihil agas in operibus iniuriae.
 Odibilis coram Deo est et hominibus superbia, et execrabilis omnis iniquitas gentium.
 Regnum a gente in gentem transfertur propter iniustitias, et iniurias, et contumelias, et diversos dolos.
 Avaro autem nihil est scelestius. Quid superbit terra et cinis?
 Nihil est iniquius quam amare pecuniam: hic enim et animam suam venalem habet, quoniam in vita sua proiecit intima sua.
 Omnis potentatus brevis vita; languor prolixior gravat medicum.
 Brevem languorem praecidit medicus: sic et rex hodie est, et cras morietur.
 Cum enim morietur homo, haereditabit serpentes, et bestias, et vermes.
 Initium superbiae hominis apostatare a Deo:
 quoniam ab eo qui fecit illum recessit cor eius, quoniam initium omnis peccati est superbia. Qui tenuerit illam adimplebitur maledictis, et subvertet eum in finem.
 Propterea exhonoravit Dominus conventus malorum, et destruxit eos usque in finem.
 Sedes ducum superborum destruxit Deus, et sedere fecit mites pro eis.
 Radices gentium superbarum arefecit Deus, et plantavit humiles ex ipsis gentibus.
 Terras gentium evertit Dominus, et perdidit eas usque ad fundamentum.
 Arefecit ex ipsis, et disperdidit eos, et cessare fecit memoriam eorum a terra.
 Memoria superborum perdidit Deus, et reliquit memoriam humilium sensu.
 Non est creata hominibus superbia, neque iracundia nationi mulierum.
 Semen hominum honorabitur hoc, quod timet Deum: semen autem hoc exhonorabitur, quod praeterit mandata Domini.
 In medio fratrum rector illorum in honore: et qui timent Dominum erunt in oculis illius.
 Gloria divitum, honoratorum, et pauperum, timor Dei est.
 Noli despicere hominem iustum pauperem, et noli magnificare virum peccatorem divitem.
 Magnus, et iudex, et potens est in honore: et non est maior illo qui timet Deum.
 Servo sensato liberi servient: et vir prudens et disciplinatus non murmurabit correptus, et inscius non honorabitur.
 Noli extollere te in faciendo opere tuo, et noli cunctari in tempore angustiae.
 Melior est qui operatur et abundat in omnibus, quam qui gloriatur et eget pane.
 Fili, in mansuetudine serva animam tuam, et da illi honorem secundum meritum suum.
 Peccantem in animam suam quis iustificabit? et quis honorificabit exhonorantem animam suam?
 Pauper gloriatur per disciplinam et timorem suum: et est homo qui honorificatur propter substantiam suam.
 Qui autem gloriatur in paupertate, quanto magis in substantia! et qui gloriatur in substantia, paupertatem vereatur.


Caput 11

 Sapientia humiliati exaltabit caput illius, et in medio magnatorum consedere illum faciet.
 Non laudes virum in specie sua, neque spernas hominem in visu suo.
 Brevis in volatilibus est apis, et initium dulcoris habet fructus illius.
 In vestitu ne glorieris umquam, nec in die honoris tui extollaris: quoniam mirabilia opera Altissimi solius, et gloriosa, et absconsa, et invisa opera illius.
 Multi tyranni sederunt in throno: et insuspicabilis portavit diadema.
 Multi potentes oppressi sunt valide, et gloriosi traditi sunt in manus alterorum.
 Priusquam interroges, ne vituperes quemquam: et cum interrogaveris, corripe iuste.
 Priusquam audias, ne respondeas verbum: et in medio sermonum ne adiicias loqui.
 De ea re quae te non molestat, ne certeris: et in iudicio peccantium ne consistas.
 Fili, ne in multis sint actus tui: et si dives fueris, non eris immunis a delicto. Si enim secutus fueris, non apprehendes: et non effugies, si praecucurreris.
 Est homo laborans et festinans, et dolens: impius, et tanto magis non abundabit.
 Est homo marcidus egens recuperatione, plus deficiens virtute, et abundans paupertate:
 et oculus Dei respexit illum in bono, et erexit eum ab humilitate ipsius, et exaltavit caput eius: et mirati sunt in illo multi, et honoraverunt Deum.
 Bona et mala, vita et mors, paupertas et honestas, a Deo sunt:
 sapientia, et disciplina, et scientia legis, apud Deum: dilectio, et viae bonorum, apud ipsum.
 Error et tenebrae peccatoribus concreata sunt: qui autem exsultant in malis consenescunt in malo.
 Datio Dei permanet iustis, et profectus illius successus habebit in aeternum.
 Est qui locupletatur parce agendo, et haec est pars mercedis illius.
 In eo quod dicit: Inveni requiem mihi, et nunc manducabo de bonis meis solus:
 et nescit quod tempus praeteriet, et mors appropinquet, et relinquat omnia aliis, et morietur.
 Sta in testamento tuo, et in illo colloquere, et in opere mandatorum tuorum veterasce.
 Ne manseris in operibus peccatorum: confide autem in Deo, et mane in loco tuo.
 Facile est enim in oculis Dei subito honestare pauperem.
 Benedictio Dei in mercedem iusti festinat, et in hora veloci processus illius fructificat.
 Ne dicas: Quid est mihi opus? et quae erunt mihi ex hoc bona?
 Ne dicas: Sufficiens mihi sum: et quid ex hoc pessimabor?
 In die bonorum ne immemor sis malorum, et in die malorum ne immemor sis bonorum:
 quoniam facile est coram Deo in die obitus retribuere unicuique secundum vias suas.
 Malitia horae oblivionem facit luxuriae magnae, et in fine hominis denudatio operum illius.
 Ante mortem ne laudes hominem quemquam: quoniam in filiis suis agnoscitur vir.
 Non omnem hominem inducas in domum tuam: multae enim sunt insidiae dolosi.
 Sicut enim eructant praecordia foetentium, et sicut perdix inducitur in caveam, et ut caprea in laqueum: sic et cor superborum, et sicut prospector videns casum proximi sui.
 Bona enim in mala convertens insidiatur, et in electis imponet maculam.
 A scintilla una augetur ignis, et ab uno doloso augetur sanguis: homo vero peccator sanguini insidiatur.
 Attende tibi a pestifero, fabricat enim mala, ne inducat super te subsannationem in perpetuum.
 Admitte ad te alienigenam: et subvertet te in turbine, et abalienabit te a tuis propriis.


Caput 12

 Si benefeceris, scito cui feceris, et erit gratia in bonis tuis multa.
 Benefac iusto, et invenies retributionem magnam: et si non ab ipso, certe a Domino.
 Non est enim ei bene qui assiduus est in malis, et eleemosynas non danti: quoniam et Altissimus odio habet peccatores, et misertus est poenitentibus.
 Da misericordi, et ne suscipias peccatorem: et impiis et peccatoribus reddet vindictam, custodiens eos in diem vindictae.
 Da bono, et non receperis peccatorem.
 Benefac humili, et non dederis impio: prohibe panes illi dari, ne in ipsis potentior te sit:
 nam duplicia mala invenies in omnibus bonis quaecumque feceris illi, quoniam et Altissimus odio habet peccatores, et impiis reddet vindictam.
 Non agnoscetur in bonis amicus, et non abscondetur in malis inimicus.
 In bonis viri, inimici illius in tristitia: et in malitia illius, amicus agnitus est.
 Non credas inimico tuo in aeternum: sicut enim aeramentum aeruginat nequitia illius:
 et si humiliatus vadat curvus, adiice animum tuum, et custodi te ab illo.
 Non statuas illum penes te, nec sedeat ad dexteram tuam, ne forte conversus in locum tuum, inquirat cathedram tuam, et in novissimo agnosces verba mea, et in sermonibus meis stimuleris.
 Quis miserebitur incantatori a serpente percusso, et omnibus qui appropiant bestiis? et sic qui comitatur cum viro iniquo, et obvolutus est in peccatis eius.
 Una hora tecum permanebit: si autem declinaveris, non supportabit.
 In labiis suis indulcat inimicus, et in corde suo insidiatur ut subvertat te in foveam.
 In oculis suis lacrimatur inimicus, et si invenerit tempus, non satiabitur sanguine.
 Et si incurrerint tibi mala, invenies eum illic priorem.
 In oculis suis lacrimatur inimicus, et quasi adiuvans suffodiet plantas tuas.
 Caput suum movebit, et plaudet manu, et multa susurrans commutabit vultum suum.


Caput 13

 Qui tetigerit picem inquinabitur ab ea: et qui communicaverit superbo induet superbiam.
 Pondus super se tollat qui honestiori se communicat, et ditiori te ne socius fueris.
 Quid communicabit cacabus ad ollam? quando enim se colliserint, confringetur.
 Dives iniuste egit, et fremet: pauper autem laesus tacebit.
 Si largitus fueris, assumet te: et si non habueris, derelinquet te.
 Si habes, convivet tecum, et evacuabit te: et ipse non dolebit super te.
 Si necessarius illi fueris, supplantabit te, et subridens spem dabit, narrans tibi bona, et dicet: Quid opus est tibi?
 Et confundet te in cibis suis, donec te exinaniat bis et ter: et in novissimo deridebit te, et postea videns derelinquet te, et caput suum movebit ad te.
 Humiliare Deo, et exspecta manus eius.
 Attende ne seductus in stultitiam humilieris.
 Noli esse humilis in sapientia tua, ne humiliatus in stultitiam seducaris.
 Advocatus a potentiore, discede: ex hoc enim magis te advocabit.
 Ne improbus sis, ne impingaris: et ne longe sis ab eo, ne eas in oblivionem.
 Ne retineas ex aequo loqui cum illo, nec credas multis verbis illius: ex multa enim loquela tentabit te, et subridens interrogabit te de absconditis tuis.
 Immitis animus illius conservabit verba tua: et non parcet de malitia, et de vinculis.
 Cave tibi, et attende diligenter auditui tuo, quoniam cum subversione tua ambulas:
 audiens vero illa, quasi in somnis vide, et vigilabis.
 Omni vita tua dilige Deum, et invoca illum in salute tua.
 Omne animal diligit simile sibi, sic et omnis homo proximum sibi.
 Omnis caro ad similem sibi coniungetur, et omnis homo simili sui sociabitur.
 Si communicabit lupus agno aliquando, sic peccator iusto.
 Quae communicatio sancto homini ad canem? aut quae pars diviti ad pauperem?
 Venatio leonis onager in eremo: sic et pascua divitum sunt pauperes.
 Et sicut abominatio est superbo humilitas, sic et execratio divitis pauper.
 Dives commotus confirmatur ab amicis suis: humilis autem cum ceciderit, expelletur et a notis.
 Diviti decepto multi recuperatores: locutus est superbia, et iustificaverunt illum.
 Humilis deceptus est, insuper et arguitur: locutus est sensate, et non est datus ei locus.
 Dives locutus est, et omnes tacuerunt, et verbum illius usque ad nubes perducent.
 Pauper locutus est, et dicunt: Quis est hic? et si offenderit, subvertent illum.
 Bona est substantia cui non est peccatum in conscientia: et nequissima paupertas in ore impii.
 Cor hominis immutat faciem illius, sive in bona, sive in mala.
 Vestigium cordis boni et faciem bonam difficile invenies, et cum labore.


Caput 14

 Beatus vir qui non est lapsus verbo ex ore suo, et non est stimulatus in tristitia delicti.
 Felix qui non habuit animi sui tristitiam, et non excidit a spe sua.
 Viro cupido et tenaci sine ratione est substantia: et homini livido ad quid aurum?
 Qui acervat ex animo suo iniuste, aliis congregat, et in bonis illius alius luxuriabitur.
 Qui sibi nequam est, cui alii bonus erit? et non iucundabitur in bonis suis.
 Qui sibi invidet, nihil est illo nequius: et haec redditio est malitiae illius.
 Et si bene fecerit, ignoranter et non volens facit: et in novissimo manifestat malitiam suam.
 Nequam est oculus lividi: et avertens faciem suam, et despiciens animam suam.
 Insatiabilis oculus cupidi in parte iniquitatis: non satiabitur donec consumat arefaciens animam suam.
 Oculus malus ad mala, et non saturabitur pane, sed indigens et in tristitia erit super mensam suam.
 Fili, si habes, benefac tecum, et Deo dignas oblationes offer.
 Memor esto quoniam mors non tardat, et testamentum inferorum, quia demonstratum est tibi: testamentum enim huius mundi morte morietur.
 Ante mortem benefac amico tuo, et secundum vires tuas exporrigens da pauperi.
 Non defrauderis a die bono, et particula boni doni non te praetereat.
 Nonne aliis relinques dolores et labores tuos in divisione sortis?
 Da et accipe, et iustifica animam tuam.
 Ante obitum tuum operare iustitiam, quoniam non est apud inferos invenire cibum.
 Omnis caro sicut foenum veterascet, et sicut folium fructificans in arbore viridi.
 Alia generantur, et alia deiiciuntur: sic generatio carnis et sanguinis, alia finitur, et alia nascitur.
 Omne opus corruptibile in fine deficiet, et qui illud operatur ibit cum illo.
 Et omne opus electum iustificabitur, et qui operatur illud honorabitur in illo.
 Beatus vir qui in sapientia morabitur, et qui in iustitia sua meditabitur, et in sensu cogitabit circumspectionem Dei:
 qui excogitat vias illius in corde suo, et in absconditis suis intelligens, vadens post illam quasi investigator, et in viis illius consistens:
 qui respicit per fenestras illius, et in ianuis illius audiens:
 qui requiescit iuxta domum illius, et in parietibus illius figens palum, statuet casulam suam ad manus illius, et requiescent in casula illius bona per aevum.
 Statuet filios suos sub tegmine illius, et sub ramis eius morabitur.
 Protegetur sub tegmine illius a fervore, et in gloria eius requiescet.


Caput 15

 Qui timet Deum faciet bona, et qui continens est iustitiae apprehendet illam:
 et obviabit illi quasi mater honorificata, et quasi mulier a virginitate suscipiet illum.
 Cibabit illum pane vitae et intellectus, et aqua sapientiae salutaris potabit illum: et firmabitur in illo, et non flectetur:
 et continebit illum, et non confundetur: et exaltabit illum apud proximos suos,
 et in medio ecclesiae aperiet os eius, et adimplebit illum spiritu sapientiae et intellectus, et stola gloriae vestiet illum.
 Iucunditatem et exsultationem thesaurizabit super illum, et nomine aeterno haereditabit illum.
 Homines stulti non apprehendent illam, et homines sensati obviabunt illi. Homines stulti non videbunt eam: longe enim abest a superbia et dolo.
 Viri mendaces non erunt illius memores: et viri veraces invenientur in illa, et successum habebunt usque ad inspectionem Dei.
 Non est speciosa laus in ore peccatoris,
 quoniam a Deo profecta est sapientia. Sapientiae enim Dei astabit laus, et in ore fideli abundabit, et Dominator dabit eam illi.
 Non dixeris: Per Deum abest: quae enim odit ne feceris.
 Non dicas: Ille me implanavit: non enim necessarii sunt ei homines impii.
 Omne execramentum erroris odit Dominus, et non erit amabile timentibus eum.
 Deus ab initio constituit hominem, et reliquit illum in manu consilii sui:
 adiecit mandata et praecepta sua.
 Si volueris mandata servare, conservabunt te, et in perpetuum fidem placitam facere.
 Apposuit tibi aquam et ignem, ad quod volueris porrige manum tuam.
 Ante hominem vita et mors, bonum et malum: quod placuerit ei dabitur illi:
 quoniam multa sapientia Dei, et fortis in potentia, videns omnes sine intermissione.
 Oculi Domini ad timentes eum, et ipse agnoscit omnem operam hominis.
 Nemini mandavit impie agere, et nemini dedit spatium peccandi:
 non enim concupiscit multitudinem filiorum infidelium et inutilium.


Caput 16

 Ne iucunderis in filiis impiis, si multiplicentur: nec oblecteris super ipsos, si non est timor Dei in illis.
 Non credas vitae illorum, et ne respexeris in labores eorum.
 Melior est enim unus timens Deum, quam mille filii impii:
 et utile est mori sine filiis, quam relinquere filios impios.
 Ab uno sensato inhabitabitur patria: tribus impiorum deseretur.
 Multa talia vidit oculis meus, et fortiora horum audivit auris mea.
 In synagoga peccantium exardebit ignis, et in gente incredibili exardescet ira.
 Non exoraverunt pro peccatis suis antiqui gigantes, qui destructi sunt confidentes suae virtuti.
 Et non pepercit peregrinationi Lot, et execratus est eos prae superbia verbi illorum.
 Non misertus est illis, gentem totam perdens, et extollentem se in peccatis suis.
 Et sicut sexcenta millia peditum, qui congregati sunt in duritia cordis sui: et si unus fuisset cervicatus, mirum si fuisset immunis.
 Misericordia enim et ira est cum illo: potens exoratio, et effundens iram.
 Secundum misericordiam suam, sic correptio illius homines secundum opera sua iudicat.
 Non effugiet in rapina peccator, et non retardabit sufferentia misericordiam facientis.
 Omnis misericordia faciet locum unicuique, secundum meritum operum suorum, et secundum intellectum peregrinationis ipsius.
 Non dicas: A Deo abscondar: et ex summo, quis mei memorabitur?
 in populo magno non agnoscar: quae est enim anima mea in tam immensa creatura?
 Ecce caelum et caeli caelorum, abyssus, et universa terra, et quae in eis sunt, in conspectu illius commovebuntur.
 Montes simul, et colles, et fundamenta terrae, cum conspexerit illa Deus, tremore concutientur.
 Et in omnibus his insensatum est cor, et omne cor intelligitur ab illo.
 Et vias illius quis intelligit, et procellam quam nec oculus videbit hominis?
 Nam plurima illius opera sunt in absconsis: sed opera iustitiae eius quis enuntiabit, aut quis sustinebit? longe enim est testamentum a quibusdam, et interrogatio omnium in consummatione est.
 Qui minoratur corde cogitat inania, et vir imprudens et errans cogitat stulta.
 Audi me, fili, et disce disciplinam sensus, et in verbis meis attende in corde tuo:
 et dicam in aequitate disciplinam, et scrutabor enarrare sapientiam: et in verbis meis attende in corde tuo, et dico in aequitate spiritus virtutes quas posuit Deus in opera sua ab initio, et in veritate enuntio scientiam eius.
 In iudicio Dei opera eius ab initio, et ab institutione ipsorum distinxit partes illorum, et initia eorum in gentibus suis.
 Ornavit in aeternum opera illorum: nec esurierunt, nec laboraverunt, et non destiterunt ab operibus suis.
 Unusquisque proximum sibi non angustiabit in aeternum:
 non sis incredibilis verbo illius.
 Post haec Deus in terram respexit, et implevit illam bonis suis:
 anima omnis vitalis denuntiavit ante faciem ipsius, et in ipsam iterum reversio illorum.


Caput 17

 Deus creavit de terra hominem, et secundum imaginem suam fecit illum:
 et iterum convertit illum in ipsam, et secundum se vestivit illum virtute.
 Numerum dierum et tempus dedit illi, et dedit illi potestatem eorum quae sunt super terram.
 Posuit timorem illius super omnem carnem, et dominatus est bestiarum et volatilium.
 Creavit ex ipso adiutorium simile sibi: consilium, et linguam, et oculos, et aures, et cor dedit illis excogitandi, et disciplina intellectus replevit illos.
 Creavit illis scientiam spiritus, sensu implevit cor illorum, et mala et bona ostendit illis.
 Posuit oculum suum super corda illorum, ostendere illis magnalia operum suorum:
 ut nomen sanctificationis collaudent, et gloriari in mirabilibus illius; ut magnalia enarrent operum eius.
 Addidit illis disciplinam, et legem vitae haereditavit illos.
 Testamentum aeternum constituit cum illis, et iustitiam et iudicia sua ostendit illis.
 Et magnalia honoris eius vidit oculus illorum, et honorem vocis audierunt aures illorum. Et dixit illis: Attendite ab omni iniquo.
 Et mandavit illis unicuique de proximo suo.
 Viae illorum coram ipso sunt semper: non sunt absconsae ab oculis ipsius.
 In unamquamque gentem praeposuit rectorem:
 et pars Dei Israel facta est manifesta.
 Et omnia opera illorum velut sol in conspectu Dei: et oculi eius sine intermissione inspicientes in viis eorum.
 Non sunt absconsa testamenta per iniquitatem illorum, et omnes iniquitates eorum in conspectu Dei.
 Eleemosyna viri quasi signaculum cum ipso, et gratiam hominis quasi pupillam conservabit.
 Et postea resurget, et retribuet illis retributionem, unicuique in caput ipsorum, et convertet in interiores partes terrae.
 Poenitentibus autem dedit viam iustitiae, et confirmavit deficientes sustinere, et destinavit illis sortem veritatis.
 Convertere ad Dominum, et relinque peccata tua:
 precare ante faciem Domini, et minue offendicula.
 Revertere ad Dominum, et avertere ab iniustitia tua, et nimis odito execrationem:
 et cognosce iustitias et iudicia Dei, et sta in sorte propositionis, et orationis altissimi Dei.
 In partes vade saeculi sancti, cum vivis et dantibus confessionem Deo.
 Non demoreris in errore impiorum: ante mortem confitere: a mortuo, quasi nihil, perit confessio.
 Confiteberis vivens, vivus et sanus confiteberis: et laudabis Deum, et gloriaberis in miserationibus illius.
 Quam magna misericordia Domini, et propitiatio illius convertentibus ad se!
 Nec enim omnia possunt esse in hominibus, quoniam non est immortalis filius hominis, et in vanitate malitiae placuerunt.
 Quid lucidius sole? et hic deficiet; aut quid nequius quam quod excogitavit caro et sanguis? et hoc arguetur.
 Virtutem altitudinis caeli ipse conspicit: et omnes homines terra et cinis.


Caput 18

 Qui vivet in aeternum creavit omnia simul. Deus solus iustificabitur, et manet invictus rex in aeternum.
 Quis sufficit enarrare opera illius?
 quis enim investigabit magnalia eius?
 virtutem autem magnitudinis eius quis enuntiabit? aut quis adiiciet enarrare misericordiam eius?
 Non est minuere neque adiicere, nec est invenire magnalia Dei.
 Cum consummaverit homo, tunc incipiet: et cum quieverit, aporiabitur.
 Quid est homo? et quae est gratia illius? et quid bonum aut quid nequam illius?
 Numerus dierum hominum, ut multum centum anni, quasi gutta aquae maris deputati sunt: et sicut calculus arenae, sic exigui anni in die aevi.
 Propter hoc patiens est Deus in illis, et effundit super eos misericordiam suam.
 Vidit praesumptionem cordis eorum, quoniam mala est: et cognovit subversionem illorum, quoniam nequam est.
 Ideo adimplevit propitiationem suam in illis, et ostendit eis viam aequitatis.
 Miseratio hominis circa proximum suum: misericordia autem Dei super omnem carnem.
 Qui misericordiam habet, docet et erudit quasi pastor gregem suum.
 Miseretur excipientis doctrinam miserationis, et qui festinat in iudiciis eius.
 Fili, in bonis non des querelam, et in omni dato non des tristitiam verbi mali.
 Nonne ardorem refrigerabit ros? sic et verbum melius quam datum.
 Nonne ecce verbum super datum bonum? sed utraque cum homine iustificato.
 Stultus acriter improperabit: et datus indisciplinati tabescere facit oculos.
 Ante iudicium para iustitiam tibi, et antequam loquaris, disce.
 Ante languorem adhibe medicinam: et ante iudicium interroga teipsum, et in conspectu Dei invenies propitiationem.
 Ante languorem humilia te, et in tempore infirmitatis ostende conversationem tuam.
 Non impediaris orare semper, et ne verearis usque ad mortem iustificari, quoniam merces Dei manet in aeternum.
 Ante orationem praepara animam tuam, et noli esse quasi homo qui tentat Deum.
 Memento irae in die consummationis, et tempus retributionis in conversatione faciei.
 Memento paupertatis in tempore abundantiae, et necessitatum paupertatis in die divitiarum.
 A mane usque ad vesperam immutabitur tempus, et haec omnia citata in oculis Dei.
 Homo sapiens in omnibus metuet, et in diebus delictorum attendet ab inertia.
 Omnis astutus agnoscit sapientiam, et invenienti eam dabit confessionem.
 Sensati in verbis et ipsi sapienter egerunt, et intellexerunt veritatem et iustitiam, et impleverunt proverbia et iudicia.
 Post concupiscentias tuas non eas, et a voluntate tua avertere.
 Si praestes animae tuae concupiscentias eius, faciat te in gaudium inimicis tuis.
 Ne oblecteris in turbis nec in modicis: assidua enim est commissio illorum.
 Ne fueris mediocris in contentione ex foenore, et est tibi nihil in sacculo: eris enim invidus vitae tuae.


Caput 19

 Operarius ebriosus non locupletabitur: et qui spernit modica paulatim decidet.
 Vinum et mulieres apostatare faciunt sapientes, et arguent sensatos.
 Et qui se iungit fornicariis erit nequam: putredo et vermes haereditabunt illum: et extolletur in exemplum maius, et tolletur de numero anima eius.
 Qui credit cito levis corde est, et minorabitur: et qui delinquit in animam suam, insuper habebitur.
 Qui gaudet iniquitate, denotabitur: et qui odit correptionem, minuetur vita: et qui odit loquacitatem, extinguit malitiam.
 Qui peccat in animam suam, poenitebit: et qui iucundatur in malitia, denotabitur.
 Ne iteres verbum nequam et durum, et non minoraberis.
 Amico et inimico noli narrare sensum tuum: et si est tibi delictum, noli denudare:
 audiet enim te, et custodiet te, et quasi defendens peccatum, odiet te, et sic aderit tibi semper.
 Audisti verbum adversus proximum tuum? commoriatur in te, fidens quoniam non te dirumpet.
 A facie verbi parturit fatuus, tamquam gemitus partus infantis.
 Sagitta infixa femori carnis, sic verbum in corde stulti.
 Corripe amicum, ne forte non intellexerit, et dicat: Non feci: aut, si fecerit, ne iterum addat facere.
 Corripe proximum, ne forte non dixerit: et si dixerit, ne forte iteret.
 Corripe amicum, saepe enim fit commissio:
 et non omni verbo credas. Est qui labitur lingua, sed non ex animo:
 quis est enim qui non deliquerit in lingua sua? Corripe proximum antequam commineris,
 et da locum timori Altissimi: quia omnis sapientia timor Dei, et in illa timere Deum, et in omni sapientia dispositio legis.
 Et non est sapientia nequitiae disciplina, et non est cogitatus peccatorum prudentia.
 Est nequitia, et in ipsa execratio, et est insipiens qui minuitur sapientia.
 Melior est homo qui minuitur sapientia, et deficiens sensu, in timore, quam qui abundat sensu, et transgreditur legem Altissimi.
 Est solertia certa, et ipsa iniqua:
 et est qui emittit verbum certum enarrans veritatem. Est qui nequiter humiliat se, et interiora eius plena sunt dolo:
 et est qui se nimium submittit a multa humilitate: et est qui inclinat faciem suam, et fingit se non videre quod ignoratum est:
 et si ab imbecillitate virium vetetur peccare, si invenerit tempus malefaciendi, malefaciet.
 Ex visu cognoscitur vir, et ab occursu faciei cognoscitur sensatus.
 Amictus corporis, et risus dentium, et ingressus hominis, enuntiant de illo.
 Est correptio mendax in ira contumeliosi, et est iudicium quod non probatur esse bonum: et est tacens, et ipse est prudens.


Caput 20

 Quam bonum est arguere, quam irasci, et confitentem in oratione non prohibere!
 Concupiscentia spadonis devirginabit iuvenculam:
 sic qui facit per vim iudicium iniquum.
 Quam bonum est correptum manifestare poenitentiam! sic enim effugies voluntarium peccatum.
 Est tacens qui invenitur sapiens: et est odibilis qui procax est ad loquendum.
 Est tacens non habens sensum loquelae: et est tacens sciens tempus aptum.
 Homo sapiens tacebit usque ad tempus: lascivus autem et imprudens non servabunt tempus.
 Qui multis utitur verbis laedet animam suam: et qui potestatem sibi sumit iniuste, odietur.
 Est processio in malis viro indisciplinato, et est inventio in detrimentum.
 Est datum quod non est utile, et est datum cuius retributio duplex.
 Est propter gloriam minoratio, et est qui ab humilitate levabit caput.
 Est qui multa redimat modico pretio, et restituens ea in septuplum.
 Sapiens in verbis seipsum amabilem facit: gratiae autem fatuorum effundentur.
 Datus insipientis non erit utilis tibi: oculi enim illius septemplices sunt.
 Exigua dabit, et multa improperabit: et apertio oris illius inflammatio est.
 Hodie foeneratur quis, et cras expetit: odibilis est homo huiusmodi.
 Fatuo non erit amicus, et non erit gratia bonis illius:
 qui enim edunt panem illius, falsae linguae sunt. Quoties et quanti irridebunt eum!
 neque enim quod habendum erat directo sensu distribuit; similiter et quod non erat habendum.
 Lapsus falsae linguae quasi qui in pavimento cadens: sic casus malorum festinanter veniet.
 Homo acharis quasi fabula vana, in ore indisciplinatorum assidua erit.
 Ex ore fatui reprobabitur parabola: non enim dicit illam in tempore suo.
 Est qui vetatur peccare prae inopia, et in requie sua stimulabitur.
 Est qui perdet animam suam prae confusione, et ab imprudenti persona perdet eam: personae autem acceptione perdet se.
 Est qui prae confusione promittit amico, et lucratus est eum inimicum gratis.
 Opprobrium nequam in homine mendacium: et in ore indisciplinatorum assidue erit.
 Potior fur quam assiduitas viri mendacis: perditionem autem ambo haereditabunt.
 Mores hominum mendacium sine honore, et confusio illorum cum ipsis sine intermissione.
 Sapiens in verbis producet seipsum, et homo prudens placebit magnatis.
 Qui operatur terram suam inaltabit acervum frugum, et qui operatur iustitiam, ipse exaltabitur: qui vero placet magnatis effugiet iniquitatem.
 Xenia et dona excaecant oculos iudicum, et quasi mutus, in ore avertit correptiones eorum.
 Sapientia absconsa, et thesaurus invisus, quae utilitas in utrisque?
 Melior est qui celat insipientiam suam, quam homo qui abscondit sapientiam suam.


Caput 21

 Fili, peccasti, non adiicias iterum: sed et de pristinis deprecare, ut tibi dimittantur.
 Quasi a facie colubri fuge peccata: et si accesseris ad illa, suscipient te.
 Dentes leonis dentes eius, interficientes animas hominum.
 Quasi rhomphaea bis acuta omnis iniquitas: plagae illius non est sanitas.
 Obiurgatio et iniuriae annullabunt substantiam, et domus quae nimis locuples est annullabitur superbia: sic substantia superbi eradicabitur.
 Deprecatio pauperis ex ore usque ad aures eius perveniet, et iudicium festinato adveniet illi.
 Qui odit correptionem vestigium est peccatoris, et qui timet Deum convertetur ad cor suum.
 Notus a longe potens lingua audaci, et sensatus scit labi se ab ipso.
 Qui aedificat domum suam impendiis alienis, quasi qui colligat lapides suos in hieme.
 Stupa collecta synagoga peccantium, et consummatio illorum flamma ignis.
 Via peccatorum complanata lapidibus: et in fine illorum inferi, et tenebrae, et poenae.
 Qui custodit iustitiam, continebit sensum eius.
 Consummatio timoris Dei, sapientia et sensus.
 Non erudietur qui non est sapiens in bono.
 Est autem sapientia quae abundat in malo, et non est sensus ubi est amaritudo.
 Scientia sapientis tamquam inundatio abundabit, et consilium illius sicut fons vitae permanet.
 Cor fatui quasi vas confractum, et omnem sapientiam non tenebit.
 Verbum sapiens quodcumque audierit scius, laudabit, et ad se adiiciet: audivit luxuriosus, et displicebit illi, et proiiciet illud post dorsum suum.
 Narratio fatui quasi sarcina in via: nam in labiis sensati invenietur gratia.
 Os prudentis quaeritur in ecclesia, et verba illius cogitabunt in cordibus suis.
 Tamquam domus exterminata, sic fatuo sapientia: et scientia insensati inenarrabilia verba.
 Compedes in pedibus, stulto doctrina: et quasi vincula manuum super manum dextram.
 Fatuus in risu exaltat vocem suam: vir autem sapiens vix tacite ridebit.
 Ornamentum aureum prudenti doctrina, et quasi brachiale in brachio dextro.
 Pes fatui facilis in domum proximi: et homo peritus confundetur a persona potentis.
 Stultus a fenestra respiciet in domum: vir autem eruditus foris stabit.
 Stultitia hominis auscultare per ostium: et prudens gravabitur contumelia.
 Labia imprudentium stulta narrabunt; verba autem prudentium statera ponderabuntur.
 In ore fatuorum cor illorum, et in corde sapientium os illorum.
 Dum maledicit impius diabolum, maledicit ipse animam suam.
 Susurro coinquinabit animam suam, et in omnibus odietur, et qui cum eo manserit odiosus erit: tacitus et sensatus honorabitur.


Caput 22

 In lapide luteo lapidatus est piger: et omnes loquentur super aspernationem illius.
 De stercore boum lapidatus est piger: et omnis qui tetigerit eum excutiet manus.
 Confusio patris est de filio indisciplinato: filia autem in deminoratione fiet.
 Filia prudens haereditas viro suo: nam quae confundit, in contumeliam fit genitoris.
 Patrem et virum confundit audax, et ab impiis non minorabitur: ab utrisque autem inhonorabitur.
 Musica in luctu importuna narratio: flagella et doctrina in omni tempore sapientia.
 Qui docet fatuum, quasi qui conglutinat testam.
 Qui narrat verbum non audienti, quasi qui excitat dormientem de gravi somno.
 Cum dormiente loquitur qui enarrat stulto sapientiam: et in fine narrationis dicit: Quis est hic?
 Supra mortuum plora, defecit enim lux eius: et supra fatuum plora, defecit enim sensus.
 Modicum plora super mortuum, quoniam requievit:
 nequissimi enim nequissima vita super mortem fatui.
 Luctus mortui septem dies: fatui autem et impii omnes dies vitae illorum.
 Cum stulto ne multum loquaris, et cum insensato ne abieris.
 Serva te ab illo, ut non molestiam habeas, et non coinquinaberis peccato illius.
 Deflecte ab illo, et invenies requiem, et non acediaberis in stultitia illius.
 Super plumbum quid gravabitur? et quod illi aliud nomen quam fatuus?
 Arenam, et salem, et massam ferri facilius est ferre quam hominem imprudentem, et fatuum, et impium.
 Loramentum ligneum colligatum in fundamento aedificii non dissolvetur, sic et cor confirmatum in cogitatione consilii.
 Cogitatus sensati in omni tempore metu non depravabitur.
 Sicut pali in excelsis, et caementa sine impensa posita, contra faciem venti non permanebunt:
 sic et cor timidum in cogitatione stulti contra impetum timoris non resistet.
 Sicut cor trepidum in cogitatione fatui omni tempore non metuet, sic et qui in praeceptis Dei permanet semper.
 Pungens oculum deducit lacrimas, et qui pungit cor profert sensum.
 Mittens lapidem in volatilia, deiiciet illa: sic et qui conviciatur amico, dissolvit amicitiam.
 Ad amicum etsi produxeris gladium, non desperes: est enim regressus. Ad amicum
 si aperueris os triste, non timeas: est enim concordatio: excepto convitio, et improperio, et superbia, et mysterii revelatione, et plaga dolosa: in his omnibus effugiet amicus.
 Fidem posside cum amico in paupertate illius, ut et in bonis illius laeteris.
 In tempore tribulationis illius permane illi fidelis, ut et in haereditate illius cohaeres sis.
 Ante ignem camini vapor et fumus ignis inaltatur: sic et ante sanguinem maledicta, et contumeliae, et minae.
 Amicum salutare non confundar, a facie illius non me abscondam: et si mala mihi evenerint per illum, sustinebo.
 Omnis qui audiet cavebit se ab eo.
 Quis dabit ori meo custodiam, et super labia mea signaculum certum, ut non cadam ab ipsis, et lingua mea perdat me?


Caput 23

 Domine, pater et dominator vitae meae, ne derelinquas me in consilio eorum, nec sinas me cadere in illis.
 Quis superponet in cogitatu meo flagella, et in corde meo doctrinam sapientiae, ut ignorationibus eorum non parcant mihi, et non appareant delicta eorum,
 et ne adincrescant ignorantiae meae, et multiplicentur delicta mea, et peccata mea abundent, et incidam in conspectu adversariorum meorum, et gaudeat super me inimicus meus?
 Domine, pater et Deus vitae meae, ne derelinquas me in cogitatu illorum.
 Extollentiam oculorum meorum ne dederis mihi, et omne desiderium averte a me.
 Aufer a me ventris concupiscentias, et concubitus concupiscentiae ne apprehendant me, et animae irreverenti et infrunitae ne tradas me.
 Doctrinam oris audite, filii: et qui custodierit illam non periet labiis, nec scandalizabitur in operibus nequissimis.
 In vanitate sua apprehenditur peccator: et superbus et maledicus scandalizabitur in illis.
 Iurationi non assuescat os tuum: multi enim casus in illa.
 Nominatio vero Dei non sit assidua in ore tuo, et nominibus sanctorum non admiscearis, quoniam non erit immunis ab eis.
 Sicut enim servus interrogatus assidue a livore non minuitur, sic omnis iurans et nominans in toto a peccato non purgabitur.
 Vir multum iurans implebitur iniquitate, et non discedet a domo illius plaga.
 Et si frustraverit, delictum illius super ipsum erit: et si dissimulaverit, delinquit dupliciter:
 et si in vacuum iuraverit, non iustificabitur: replebitur enim retributione domus illius.
 Est et alia loquela contraria morti: non inveniatur in haereditate Iacob.
 Etenim a misericordibus omnia haec auferentur, et in delictis non volutabuntur.
 Indisciplinatae loquelae non assuescat os tuum: est enim in illa verbum peccati.
 Memento patris et matris tuae: in medio enim magnatorum consistis:
 ne forte obliviscatur te Deus in conspectu illorum, et assiduitate tua infatuatus, improperium patiaris, et maluisses non nasci, et diem nativitatis tuae maledicas.
 Homo assuetus in verbis improperii in omnibus diebus suis non erudietur.
 Duo genera abundant in peccatis, et tertium adducit iram et perditionem.
 Anima calida quasi ignis ardens, non extinguetur donec aliquid glutiat:
 et homo nequam in ore carnis suae non desinet donec incendat ignem.
 Homini fornicario omnis panis dulcis: non fatigabitur transgrediens usque ad finem.
 Omnis homo qui transgreditur lectum suum, contemnens in animam suam, et dicens: Quis me videt?
 Tenebrae circumdant me, et parietes cooperiunt me, et nemo circumspicit me: quem vereor? delictorum meorum non memorabitur Altissimus.
 Et non intelligit quoniam omnia videt oculus illius, quoniam expellit a se timorem Dei huiusmodi hominis timor, et oculi hominum timentes illum:
 et non cognovit quoniam oculi Domini multo plus lucidiores sunt super solem, circumspicientes omnes vias hominum, et profundum abyssi, et hominum corda, intuentes in absconditas partes.
 Domino enim Deo antequam crearentur omnia sunt agnita: sic et post perfectum respicit omnia.
 Hic in plateis civitatis vindicabitur, et quasi pullus equinus fugabitur, et ubi non speravit apprehendetur.
 Et erit dedecus omnibus, eo quod non intellexerit timorem Domini.
 Sic et mulier omnis relinquens virum suum, et statuens haereditatem ex alieno matrimonio:
 primo enim in lege Altissimi incredibilis fuit: secundo in virum suum deliquit: tertio in adulterio fornicata est, et ex alio viro filios statuit sibi.
 Haec in ecclesiam adducetur, et in filios eius respicietur:
 non tradent filii eius radices, et rami eius non dabunt fructum:
 derelinquet in maledictum memoriam eius, et dedecus illius non delebitur.
 Et agnoscent qui derelicti sunt, quoniam nihil melius est quam timor Dei, et nihil dulcius quam respicere in mandatis Domini.
 Gloria magna est sequi Dominum: longitudo enim dierum assumetur ab eo.


Caput 24

 Sapientia laudabit animam suam, et in Deo honorabitur, et in medio populi sui gloriabitur,
 et in ecclesiis Altissimi aperiet os suum, et in conspectu virtutis illius gloriabitur,
 et in medio populi sui exaltabitur, et in plenitudine sancta admirabitur,
 et in multitudine electorum habebit laudem, et inter benedictos benedicetur, dicens:
 Ego ex ore Altissimi prodivi, primogenita ante omnem creaturam.
 Ego feci in caelis ut oriretur lumen indeficiens, et sicut nebula texi omnem terram.
 Ego in altissimis habitavi, et thronus meus in columna nubis.
 Gyrum caeli circuivi sola, et profundum abyssi penetravi: in fluctibus maris ambulavi.
 Et in omni terra steti: et in omni populo,
 et in omni gente primatum habui:
 et omnium excellentium et humilium corda virtute calcavi. Et in his omnibus requiem quaesivi, et in haereditate Domini morabor.
 Tunc praecepit, et dixit mihi Creator omnium: et qui creavit me, requievit in tabernaculo meo.
 Et dixit mihi: In Iacob inhabita, et in Israel haereditare, et in electis meis mitte radices.
 Ab initio et ante saecula creata sum, et usque ad futurum saeculum non desinam: et in habitatione sancta coram ipso ministravi.
 Et sic in Sion firmata sum, et in civitate sanctificata similiter requievi, et in Ierusalem potestas mea.
 Et radicavi in populo honorificato, et in parte Dei mei haereditas illius, et in plenitudine sanctorum detentio mea.
 Quasi cedrus exaltata sum in Libano, et quasi cypressus in monte Sion:
 quasi palma exaltata sum in Cades, et quasi plantatio rosae in Iericho:
 quasi oliva speciosa in campis, et quasi platanus exaltata sum iuxta aquam in plateis.
 Sicut cinnamomum et balsamum aromatizans odorem dedi; quasi myrrha electa dedi suavitatem odoris:
 et quasi storax, et galbanus, et ungula, et gutta, et quasi Libanus non incisus vaporavi habitationem meam, et quasi balsamum non mistum odor meus.
 Ego quasi terebinthus extendi ramos meos, et rami mei honoris et gratiae.
 Ego quasi vitis fructificavi suavitatem odoris: et flores mei fructus honoris et honestatis.
 Ego mater pulchrae dilectionis, et timoris, et agnitionis, et sanctae spei.
 In me gratia omnis viae et veritatis: in me omnis spes vitae et virtutis.
 Transite ad me, omnes qui concupiscitis me, et a generationibus meis implemini:
 spiritus enim meus super mel dulcis, et haereditas mea super mel et favum.
 Memoria mea in generatione saeculorum.
 Qui edunt me, adhuc esurient, et qui bibunt me, adhuc sitient.
 Qui audit me non confundetur, et qui operantur in me non peccabunt:
 qui elucidant me, vitam aeternam habebunt.
 Haec omnia liber vitae, et testamentum Altissimi, et agnitio veritatis.
 Legem mandavit Moyses in praeceptis iustitiarum, et haereditatem domui Iacob, et Israel promissiones.
 Posuit David, puero suo, excitare regem ex ipso fortissimum, et in throno honoris sedentem in sempiternum.
 Qui implet quasi Phison sapientiam, et sicut Tigris in diebus novorum:
 qui adimplet quasi Euphrates sensum, qui multiplicat quasi Iordanis in tempore messis:
 qui mittit disciplinam sicut lucem, et assistens quasi Gehon in die vindemiae.
 Qui perficit primus scire ipsam, et infirmior non investigabit eam.
 A mari enim abundavit cogitatio eius, et consilium illius ab abysso magna.
 Ego sapientiam effudi flumina:
 ego quasi trames aquae immensae de fluvio: ego quasi fluvii dioryx, et sicut aquaeductus exivi de paradiso.
 Dixi: Rigabo hortum meum plantationum, et inebriabo prati mei fructum.
 Et ecce factus est mihi trames abundans, et fluvius meus appropinquavit ad mare:
 quoniam doctrinam quasi antelucanum illumino omnibus, et enarrabo illam usque ad longinquum.
 Penetrabo omnes inferiores partes terrae, et inspiciam omnes dormientes, et illuminabo omnes sperantes in Domino.
 Adhuc doctrinam quasi prophetiam effundam, et relinquam illam quaerentibus sapientiam, et non desinam in progenies illorum usque in aevum sanctum.
 Videte quoniam non soli mihi laboravi, sed omnibus exquirentibus veritatem.


Caput 25

 In tribus placitum est spiritui meo, quae sunt probata coram Deo et hominibus:
 concordia fratrum, et amor proximorum, et vir et mulier bene sibi consentientes.
 Tres species odivit anima mea, et aggravor valde animae illorum:
 pauperem superbum, divitem mendacem, senem fatuum et insensatum.
 Quae in iuventute tua non congregasti, quomodo in senectute tua invenies?
 Quam speciosum canitiei iudicium, et presbyteris cognoscere consilium!
 Quam speciosa veteranis sapientia, et gloriosus intellectus et consilium!
 Corona senum multa peritia, et gloria illorum timor Dei.
 Novem insuspicabilia cordis magnificavi: et decimum dicam in lingua hominibus:
 homo qui iucundatur in filiis, vivens et videns subversionem inimicorum suorum.
 Beatus qui habitat cum muliere sensata, et qui lingua sua non est lapsus, et qui non servivit indignis se.
 Beatus qui invenit amicum verum, et qui enarrat iustitiam auri audienti.
 Quam magnus qui invenit sapientiam et scientiam! sed non est super timentem Dominum.
 Timor Dei super omnia se superposuit.
 Beatus homo cui donatum est habere timorem Dei: qui tenet illum, cui assimilabitur?
 Timor Dei initium dilectionis eius: fidei autem initium agglutinandum est ei.
 Omnis plaga tristitia cordis est, et omnis malitia nequitia mulieris.
 Et omnem plagam, et non plagam videbit cordis:
 et omnem nequitiam, et non nequitiam mulieris:
 et omnem obductum, et non obductum odientium:
 et omnem vindictam, et non vindictam inimicorum.
 Non est caput nequius super caput colubri,
 et non est ira super iram mulieris. Commorari leoni et draconi placebit, quam habitare cum muliere nequam.
 Nequitia mulieris immutat faciem eius: et obcaecat vultum suum tamquam ursus, et quasi saccum ostendit. In medio proximorum eius
 ingemuit vir eius, et audiens suspiravit modicum.
 Brevis omnis malitia super malitiam mulieris: sors peccatorum cadat super illam.
 Sicut ascensus arenosus in pedibus veterani, sic mulier linguata homini quieto.
 Ne respicias in mulieris speciem, et non concupiscas mulierem in specie.
 Mulieris ira, et irreverentia, et confusio magna.
 Mulier si primatum habeat, contraria est viro suo.
 Cor humile, et facies tristis, et plaga cordis, mulier nequam.
 Manus debiles et genua dissoluta, mulier quae non beatificat virum suum.
 A muliere initium factum est peccati, et per illam omnes morimur.
 Non des aquae tuae exitum, nec modicum: nec mulieri nequam veniam prodeundi.
 Si non ambulaverit ad manum tuam, confundet te in conspectu inimicorum.
 A carnibus tuis abscinde illam, ne semper te abutatur.


Caput 26

 Mulieris bonae beatus vir: numerus enim annorum illius duplex.
 Mulier fortis oblectat virum suum, et annos vitae illius in pace implebit.
 Pars bona mulier bona, in parte timentium Deum dabitur viro pro factis bonis:
 divitis autem et pauperis cor bonum, in omni tempore vultus illorum hilaris.
 A tribus timuit cor meum, et in quarto facies mea metuit:
 delaturam civitatis, et collectionem populi:
 calumniam mendacem super mortem omnia gravia:
 dolor cordis et luctus, mulier zelotypa.
 In muliere zelotypa flagellum linguae, omnibus communicans.
 Sicut boum iugum quod movetur, ita et mulier nequam: qui tenet illam quasi qui apprehendit scorpionem.
 Mulier ebriosa ira magna, et contumelia: et turpitudo illius non tegetur.
 Fornicatio mulieris in extollentia oculorum, et in palpebris illius agnoscetur.
 In filia non avertente se, firma custodiam, ne inventa occasione utatur se.
 Ab omni irreverentia oculorum eius cave, et ne mireris si te neglexerit.
 Sicut viator sitiens ad fontem os aperiet, et ab omni aqua proxima bibet, et contra omnem palum sedebit, et contra omnem sagittam aperiet pharetram donec deficiat.
 Gratia mulieris sedulae delectabit virum suum, et ossa illius impinguabit.
 Disciplina illius datum Dei est.
 Mulier sensata et tacita, non est immutatio eruditae animae.
 Gratia super gratiam mulier sancta et pudorata.
 Omnis autem ponderatio non est digna continentis animae.
 Sicut sol oriens mundo in altissimis Dei, sic mulieris bonae species in ornamentum domus eius.
 Lucerna splendens super candelabrum sanctum, et species faciei super aetatem stabilem.
 Columnae aureae super bases argenteas, et pedes firmi super plantas stabilis mulieris.
 Fundamenta aeterna supra petram solidam, et mandata Dei in corde mulieris sanctae.
 In duobus contristatum est cor meum, et in tertio iracundia mihi advenit:
 vir bellator deficiens per inopiam; et vir sensatus contemptus;
 et qui transgreditur a iustitia ad peccatum: Deus paravit eum ad rhomphaeam.
 Duae species difficiles et periculosae mihi apparuerunt: difficile exuitur negotians a negligentia, et non iustificabitur caupo a peccatis labiorum.


Caput 27

 Propter inopiam multi deliquerunt: et qui quaerit locupletari avertit oculum suum.
 Sicut in medio compaginis lapidum palus figitur, sic et inter medium venditionis et emptionis angustiabitur peccatum:
 conteretur cum delinquente delictum.
 Si non in timore Domini tenueris te instanter, cito subvertetur domus tua.
 Sicut in percussura cribri remanebit pulvis, sic aporia hominis in cogitatu illius.
 Vasa figuli probat fornax, et homines iustos tentatio tribulationis.
 Sicut rusticatio de ligno ostendit fructum illius, sic verbum ex cogitatu cordis hominis.
 Ante sermonem non laudes virum: haec enim tentatio est hominum.
 Si sequaris iustitiam, apprehendes illam, et indues quasi poderem honoris: et inhabitabis cum ea, et proteget te in sempiternum, et in die agnitionis invenies firmamentum.
 Volatilia ad sibi similia conveniunt: et veritas ad eos qui operantur illam revertetur.
 Leo venationi insidiatur semper: sic peccata operantibus iniquitates.
 Homo sanctus in sapientia manet sicut sol: nam stultus sicut luna mutatur.
 In medio insensatorum serva verbum tempori: in medio autem cogitantium assiduus esto.
 Narratio peccantium odiosa, et risus illorum in deliciis peccati.
 Loquela multum iurans horripilationem capiti statuet, et irreverentia ipsius obturatio aurium.
 Effusio sanguinis in rixa superborum, et maledictio illorum auditus gravis.
 Qui denudat arcana amici fidem perdit, et non inveniet amicum ad animum suum.
 Dilige proximum, et coniungere fide cum illo.
 Quod si denudaveris absconsa illius, non persequeris post eum.
 Sicut enim homo qui perdit amicum suum, sic et qui perdit amicitiam proximi sui.
 Et sicut qui dimittit avem de manu sua, sic dereliquisti proximum tuum, et non eum capies.
 Non illum sequaris, quoniam longe abest: effugit enim quasi caprea de laqueo, quoniam vulnerata est anima eius:
 ultra eum non poteris colligare. Et maledicti est concordatio:
 denudare autem amici mysteria, desperatio est animae infelicis.
 Annuens oculo fabricat iniqua, et nemo eum abiiciet.
 In conspectu oculorum tuorum condulcabit os suum, et super sermones tuos admirabitur: novissime autem pervertet os suum, et in verbis tuis dabit scandalum.
 Multa odivi, et non coaequavi ei, et Dominus odiet illum.
 Qui in altum mittit lapidem, super caput eius cadet: et plaga dolosa dolosi dividet vulnera.
 Et qui foveam fodit incidet in eam: et qui statuit lapidem proximo offendet in eo: et qui laqueum alii ponit, peribit in illo.
 Facienti nequissimum consilium, super ipsum devolvetur, et non agnoscet unde adveniat illi.
 Illusio et improperium superborum, et vindicta sicut leo insidiabitur illi.
 Laqueo peribunt qui oblectantur casu iustorum, dolor autem consumet illos antequam moriantur.
 Ira et furor utraque execrabilia sunt, et vir peccator continens erit illorum.


Caput 28

 Qui vindicari vult, a Domino inveniet vindictam, et peccata illius servans servabit.
 Relinque proximo tuo nocenti te, et tunc deprecanti tibi peccata solventur.
 Homo homini reservat iram, et a Deo quaerit medelam:
 in hominem similem sibi non habet misericordiam, et de peccatis suis deprecatur.
 Ipse cum caro sit reservat iram, et propitiationem petit a Deo: quis exorabit pro delictis illius?
 Memento novissimorum, et desine inimicari:
 tabitudo enim et mors imminent in mandatis eius.
 Memorare timorem Dei, et non irascaris proximo.
 Memorare testamentum Altissimi, et despice ignorantiam proximi.
 Abstine te a lite, et minues peccata.
 Homo enim iracundus incendit litem, et vir peccator turbabit amicos, et in medio pacem habentium immittet inimicitiam.
 Secundum enim ligna silvae sic ignis exardescit: et secundum virtutem hominis sic iracundia illius erit, et secundum substantiam suam exaltabit iram suam.
 Certamen festinatum incendit ignem, et lis festinans effundit sanguinem: et lingua testificans adducit mortem.
 Si sufflaveris in scintillam, quasi ignis exardebit: et si exspueris super illam, extinguetur: utraque ex ore proficiscuntur.
 Susurro et bilinguis maledictus, multos enim turbabit pacem habentes.
 Lingua tertia multos commovit, et dispersit illos de gente in gentem.
 Civitates muratas divitum destruxit, et domus magnatorum effodit.
 Virtutes populorum concidit, et gentes fortes dissolvit.
 Lingua tertia mulieres viratas eiecit, et privavit illas laboribus suis.
 Qui respicit illam non habebit requiem, nec habebit amicum in quo requiescat.
 Flagelli plaga livorem facit: plaga autem linguae comminuet ossa.
 Multi ceciderunt in ore gladii: sed non sic quasi qui interierunt per linguam suam.
 Beatus qui tectus est a lingua nequam, qui in iracundiam illius non transivit, et qui non attraxit iugum illius, et in vinculis eius non est ligatus:
 iugum enim illius iugum ferreum est, et vinculum illius vinculum aereum est;
 mors illius mors nequissima: et utilis potius infernus quam illa.
 Perseverantia illius non permanebit, sed obtinebit vias iniustorum, et in flamma sua non comburet iustos.
 Qui relinquunt Deum incident in illam, et exardebit in illis, et non extinguetur, et immittetur in illos quasi leo, et quasi pardus laedet illos.
 Sepi aures tuas spinis: linguam nequam noli audire: et ori tuo facito ostia et seras.
 Aurum tuum et argentum tuum confla, et verbis tuis facito stateram, et frenos ori tuo rectos:
 et attende ne forte labaris in lingua, et cadas in conspectu inimicorum insidiantium tibi, et sit casus tuus insanabilis in mortem.


Caput 29

 Qui facit misericordiam foeneratur proximo suo: et qui praevalet manu mandata servat.
 Foenerare proximo tuo in tempore necessitatis illius: et iterum redde proximo in tempore suo.
 Confirma verbum, et fideliter age cum illo: et in omni tempore invenies quod tibi necessarium est.
 Multi quasi inventionem aestimaverunt foenus, et praestiterunt molestiam his qui se adiuverunt.
 Donec accipiant, osculantur manus dantis, et in promissionibus humiliant vocem suam:
 et in tempore redditionis postulabit tempus, et loquetur verba taedii et murmurationum, et tempus causabitur.
 Si autem potuerit reddere, adversabitur: solidi vix reddet dimidium, et computabit illud quasi inventionem:
 sin autem, fraudabit illum pecunia sua, et possidebit illum inimicum gratis:
 et convitia et maledicta reddet illi, et pro honore et beneficio reddet illi contumeliam.
 Multi non causa nequitiae non foenerati sunt, sed fraudari gratis timuerunt.
 Verumtamen super humilem animo fortior esto, et pro eleemosyna non trahas illum.
 Propter mandatum assume pauperem, et propter inopiam eius ne dimittas eum vacuum.
 Perde pecuniam propter fratrem et amicum tuum, et non abscondas illam sub lapide in perditionem.
 Pone thesaurum tuum in praeceptis Altissimi, et proderit tibi magis quam aurum.
 Conclude eleemosynam in corde pauperis, et haec pro te exorabit ab omni malo.
 Super scutum potentis
 et super lanceam
 adversus inimicum tuum pugnabit.
 Vir bonus fidem facit pro proximo suo: et qui perdiderit confusionem derelinquet sibi.
 Gratiam fideiussoris ne obliviscaris: dedit enim pro te animam suam.
 Repromissorem fugit peccator et immundus.
 Bona repromissoris sibi ascribit peccator: et ingratus sensu derelinquet liberantem se.
 Vir repromittit de proximo suo: et cum perdiderit reverentiam, derelinquetur ab eo.
 Repromissio nequissima multos perdidit dirigentes, et commovit illos quasi fluctus maris.
 Viros potentes gyrans migrare fecit, et vagati sunt in gentibus alienis.
 Peccator transgrediens mandatum Domini incidet in promissionem nequam: et qui conatur multa agere incidet in iudicium.
 Recupera proximum secundum virtutem tuam, et attende tibi ne incidas.
 Initium vitae hominis, aqua et panis, et vestimentum, et domus protegens turpitudinem.
 Melior est victus pauperis sub tegmine asserum quam epulae splendidae in peregre sine domicilio.
 Minimum pro magno placeat tibi, et improperium peregrinationis non audies.
 Vita nequam hospitandi de domo in domum: et ubi hospitabitur non fiducialiter aget, nec aperiet os.
 Hospitabitur, et pascet, et potabit ingratos, et ad haec amara audiet:
 transi, hospes, et orna mensam, et quae in manu habes ciba ceteros.
 Exi a facie honoris amicorum meorum: necessitudine domus meae hospitio mihi factus est frater.
 Gravia haec homini habenti sensum: correptio domus, et improperium foeneratoris.


Caput 30

 Qui diligit filium suum assiduat illi flagella, ut laetetur in novissimo suo, et non palpet proximorum ostia.
 Qui docet filium suum laudabitur in illo, et in medio domesticorum in illo gloriabitur.
 Qui docet filium suum in zelum mittit inimicum, et in medio amicorum gloriabitur in illo.
 Mortuus est pater eius, et quasi non est mortuus: similem enim reliquit sibi post se.
 In vita sua vidit, et laetatus est in illo: in obitu suo non est contristatus, nec confusus est coram inimicis:
 reliquit enim defensorem domus contra inimicos, et amicis reddentem gratiam.
 Pro animabus filiorum colligabit vulnera sua, et super omnem vocem turbabuntur viscera eius.
 Equus indomitus evadit durus, et filius remissus evadet praeceps.
 Lacta filium, et paventem te faciet: lude cum eo, et contristabit te.
 Non corrideas illi, ne doleas, et in novissimo obstupescent dentes tui.
 Non des illi potestatem in iuventute, et ne despicias cogitatus illius.
 Curva cervicem eius in iuventute, et tunde latera eius dum infans est, ne forte induret, et non credat tibi, et erit tibi dolor animae.
 Doce filium tuum, et operare in illo, ne in turpitudinem illius offendas.
 Melior est pauper sanus, et fortis viribus, quam dives imbecillis et flagellatus malitia.
 Salus animae in sanctitate iustitiae melior est omni auro et argento: et corpus validum quam census immensus.
 Non est census super censum salutis corporis, et non est oblectamentum super cordis gaudium.
 Melior est mors quam vita amara, et requies aeterna quam languor perseverans.
 Bona abscondita in ore clauso, quasi appositiones epularum circumpositae sepulchro.
 Quid proderit libatio idolo? nec enim manducabit, nec odorabit.
 Sic qui effugatur a Domino, portans mercedes iniquitatis:
 videns oculis et ingemiscens, sicut spado complectens virginem, et suspirans.
 Tristitiam non des animae tuae, et non affligas temetipsum in consilio tuo.
 Iucunditas cordis, haec est vita hominis, et thesaurus sine defectione sanctitatis: et exsultatio viri est longaevitas.
 Miserere animae tuae placens Deo, et contine: congrega cor tuum in sanctitate eius, et tristitiam longe repelle a te.
 Multos enim occidit tristitia, et non est utilitas in illa.
 Zelus et iracundia minuunt dies, et ante tempus senectam adducet cogitatus.
 Splendidum cor et bonum in epulis est: epulae enim illius diligenter fiunt.


Caput 31

 Vigilia honestatis tabefaciet carnes, et cogitatus illius auferet somnum.
 Cogitatus praescientiae avertit sensum, et infirmitas gravis sobriam facit animam.
 Laboravit dives in congregatione substantiae, et in requie sua replebitur bonis suis.
 Laboravit pauper in diminutione victus, et in fine inops fit.
 Qui aurum diligit non iustificabitur, et qui insequitur consumptionem replebitur ex ea.
 Multi dati sunt in auri casus, et facta est in specie ipsius perditio illorum.
 Lignum offensionis est aurum sacrificantium: vae illis qui sectantur illud! et omnis imprudens deperiet in illo.
 Beatus dives qui inventus est sine macula, et qui post aurum non abiit, nec speravit in pecunia et thesauris.
 Quis est hic? et laudabimus eum: fecit enim mirabilia in vita sua.
 Qui probatus est in illo, et perfectus est, erit illi gloria aeterna: qui potuit transgredi, et non est transgressus; facere mala, et non fecit.
 Ideo stabilita sunt bona illius in Domino, et eleemosynas illius enarrabit omnis ecclesia sanctorum.
 Supra mensam magnam sedisti? non aperias super illam faucem tuam prior.
 Non dicas sic: Multa sunt, quae super illam sunt.
 Memento quoniam malus est oculus nequam.
 Nequius oculo quid creatum est? ideo ab omni facie sua lacrimabitur, cum viderit.
 Ne extendas manum tuam prior, et invidia contaminatus erubescas.
 Ne comprimaris in convivio.
 Intellige quae sunt proximi tui ex teipso.
 Utere quasi homo frugi his quae tibi apponuntur: ne, cum manducas multum, odio habearis.
 Cessa prior causa disciplinae: et noli nimius esse, ne forte offendas.
 Et si in medio multorum sedisti, prior illis ne extendas manum tuam, nec prior poscas bibere.
 Quam sufficiens est homini eruditio vinum exiguum! et in dormiendo non laborabis ab illo, et non senties dolorem.
 Vigilia, cholera et tortura viro infrunito,
 somnus sanitatis in homine parco: dormiet usque mane, et anima illius cum ipso delectabitur.
 Et si coactus fueris in edendo multum, surge e medio, evome, et refrigerabit te, et non adduces corpori tuo infirmitatem.
 Audi me, fili, et ne spernas me, et in novissimo invenies verba mea.
 In omnibus operibus tuis esto velox, et omnis infirmitas non occurret tibi.
 Splendidum in panibus benedicent labia multorum, et testimonium veritatis illius fidele.
 Nequissimo in pane murmurabit civitas, et testimonium nequitiae illius verum est.
 Diligentes in vino noli provocare: multos enim exterminavit vinum.
 Ignis probat ferrum durum: sic vinum corda superborum arguet in ebrietate potatum.
 Aequa vita hominibus vinum in sobrietate: si bibas illud moderate, eris sobrius.
 Quae vita est ei qui minuitur vino?
 Quid defraudat vitam? mors.
 Vinum in iucunditatem creatum est, et non in ebrietatem ab initio.
 Exsultatio animae et cordis vinum moderate potatum.
 Sanitas est animae et corpori sobrius potus.
 Vinum multum potatum irritationem, et iram, et ruinas multas facit.
 Amaritudo animae vinum multum potatum.
 Ebrietatis animositas, imprudentis offensio, minorans virtutem, et faciens vulnera.
 In convivio vini non arguas proximum, et non despicias eum in iucunditate illius.
 Verba improperii non dicas illi, et non premas illum repetendo.


Caput 32

 Rectorem te posuerunt? noli extolli: esto in illis quasi unus ex ipsis.
 Curam illorum habe, et sic conside, et omni cura tua explicita recumbe:
 ut laeteris propter illos, et ornamentum gratiae accipias coronam, et dignationem consequaris corrogationis.
 Loquere maior natu: decet enim te
 primum verbum diligenti scientia, et non impedias musicam.
 Ubi auditus non est, non effundas sermonem, et importune noli extolli in sapientia tua.
 Gemmula carbunculi in ornamento auri, et comparatio musicorum in convivio vini.
 Sicut in fabricatione auri signum est smaragdi, sic numerus musicorum in iucundo et moderato vino.
 Audi tacens, et pro reverentia accedet tibi bona gratia.
 Adolescens, loquere in tua causa vix.
 Si bis interrogatus fueris, habeat caput responsum tuum.
 In multis esto quasi inscius, et audi tacens simul et quaerens.
 In medio magnatorum non praesumas: et ubi sunt senes non multum loquaris.
 Ante grandinem praeibit coruscatio: et ante verecundiam praeibit gratia, et pro reverentia accedet tibi bona gratia.
 Et hora surgendi non te trices: praecurre autem prior in domum tuam, et illic avocare, et illic lude,
 et age conceptiones tuas, et non in delictis et verbo superbo:
 et super his omnibus benedicito Dominum, qui fecit, et inebriantem te ab omnibus bonis suis.
 Qui timet Dominum excipiet doctrinam eius: et qui vigilaverint ad illum invenient benedictionem.
 Qui quaerit legem replebitur ab ea, et qui insidiose agit scandalizabitur in ea.
 Qui timent Dominum invenient iudicium iustum, et iustitias quasi lumen accendent.
 Peccator homo vitabit correptionem, et secundum voluntatem suam inveniet comparationem.
 Vir consilii non disperdet intelligentiam: alienus et superbus non pertimescet timorem:
 etiam postquam fecit cum eo sine consilio, et suis insectationibus arguetur.
 Fili, sine consilio nihil facias, et post factum non poenitebis.
 In via ruinae non eas, et non offendes in lapides: nec credas te viae laboriosae, ne ponas animae tuae scandalum.
 Et a filiis tuis cave, et a domesticis tuis attende.
 In omni opere tuo crede ex fide animae tuae, hoc est enim conservatio mandatorum.
 Qui credit Deo attendit mandatis: et qui confidit in illo non minorabitur.


Caput 33

 Timenti Dominum non occurrent mala: sed in tentatione Deus illum conservabit, et liberabit a malis. Sapiens non odit mandata et iustitias,
 et non illidetur quasi in procella navis.
 Homo sensatus credit legi Dei, et lex illi fidelis.
 Qui interrogationem manifestat parabit verbum, et sic deprecatus exaudietur: et conservabit disciplinam, et tunc respondebit.
 Praecordia fatui quasi rota carri, et quasi axis versatilis cogitatus illius.
 Equus emissarius, sic et amicus subsannator: sub omni supra sedente hinnit.
 Quare dies diem superat, et iterum lux lucem, et annus annum a sole?
 A Domini scientia separati sunt, facto sole, et praeceptum custodiente.
 Et immutavit tempora, et dies festos ipsorum, et in illis dies festos celebraverunt ad horam.
 Ex ipsis exaltavit et magnificavit Deus, et ex ipsis posuit in numerum dierum: et omnes homines de solo et ex terra unde creatus est Adam.
 In multitudine disciplinae Dominus separavit eos, et immutavit vias eorum.
 Ex ipsis benedixit et exaltavit, et ex ipsis sanctificavit, et ad se applicavit, et ex ipsis maledixit, et humiliavit, et convertit illos a separatione ipsorum.
 Quasi lutum figuli in manu ipsius, plasmare illud et disponere.
 Omnes viae eius secundum dispositionem eius: sic homo in manu illius qui se fecit, et reddet illi secundum iudicium suum.
 Contra malum bonum est, et contra mortem vita: sic et contra virum iustum peccator, et sic intuere in omnia opera Altissimi, duo et duo, et unum contra unum.
 Et ego novissimus evigilavi, et quasi qui colligit acinos post vindemiatores.
 In benedictione Dei et ipse speravi, et quasi qui vindemiat replevi torcular.
 Respicite quoniam non mihi soli laboravi, sed omnibus exquirentibus disciplinam.
 Audite me, magnates et omnes populi: et rectores ecclesiae, auribus percipite.
 Filio et mulieri, fratri et amico, non des potestatem super te in vita tua: et non dederis alii possessionem tuam, ne forte poeniteat te, et depreceris pro illis.
 Dum adhuc superes et aspiras, non immutabit te omnis caro.
 Melius est enim ut filii tui te rogent, quam te respicere in manus filiorum tuorum.
 In omnibus operibus tuis praecellens esto.
 Ne dederis maculam in gloria tua. In die consummationis dierum vitae tuae, et in tempore exitus tui, distribue haereditatem tuam.
 Cibaria, et virga, et onus asino: panis, et disciplina, et opus servo.
 Operatur in disciplina, et quaerit requiescere: laxa manus illi, et quaerit libertatem.
 Iugum et lorum curvant collum durum, et servum inclinant operationes assiduae.
 Servo malevolo tortura et compedes: mitte illum in operationem, ne vacet:
 multam enim malitiam docuit otiositas.
 In opera constitue eum: sic enim condecet illum. Quod si non obaudierit, curva illum compedibus, et non amplifices super omnem carnem: verum sine iudicio nihil facias grave.
 Si est tibi servus fidelis, sit tibi quasi anima tua: quasi fratrem sic eum tracta, quoniam in sanguine animae comparasti illum.
 Si laeseris eum iniuste, in fugam convertetur:
 et si extollens discesserit, quem quaeras et in qua via quaeras illum nescis.


Caput 34

 Vana spes et mendacium viro insensato: et somnia extollunt imprudentes.
 Quasi qui apprehendit umbram et persequitur ventum, sic et qui attendit ad visa mendacia.
 Hoc secundum hoc visio somniorum, ante faciem hominis similitudo hominis.
 Ab immundo, quid mundabitur? et a mendace, quid verum dicetur?
 Divinatio erroris, et auguria mendacia, et somnia malefacientium, vanitas est:
 et sicut parturientis, cor tuum phantasias patitur. Nisi ab Altissimo fuerit emissa visitatio, ne dederis in illis cor tuum:
 multos enim errare fecerunt somnia, et exciderunt sperantes in illis.
 Sine mendacio consummabitur verbum legis, et sapientia in ore fidelis complanabitur.
 Qui non est tentatus quid scit? vir in multis expertus cogitabit multa: et qui multa didicit enarrabit intellectum.
 Qui non est expertus pauca recognoscit: qui autem in multis factus est, multiplicat malitiam.
 Qui tentatus non est qualia scit? qui implanatus est abundabit nequitia.
 Multa vidi errando, et plurimas verborum consuetudines.
 Aliquoties usque ad mortem periclitatus sum horum causa, et liberatus sum gratia Dei.
 Spiritus timentium Deum quaeritur, et in respectu illius benedicetur.
 Spes enim illorum in salvantem illos, et oculi Dei in diligentes se.
 Qui timet Dominum nihil trepidabit: et non pavebit, quoniam ipse est spes eius.
 Timentis Dominum, beata est anima eius.
 Ad quem respicit, et quis est fortitudo eius?
 Oculi Domini super timentes eum: protector potentiae, firmamentum virtutis, tegimen ardoris, et umbraculum meridiani:
 deprecatio offensionis, et adiutorium casus: exaltans animam, et illuminans oculos, dans sanitatem, et vitam, et benedictionem.
 Immolantis ex iniquo oblatio est maculata, et non sunt beneplacitae subsannationes iniustorum.
 Dominus solus sustinentibus se in via veritatis et iustitiae.
 Dona iniquorum non probat Altissimus, nec respicit in oblationes iniquorum, nec in multitudine sacrificiorum eorum propitiabitur peccatis.
 Qui offert sacrificium ex substantia pauperum, quasi qui victimat filium in conspectu patris sui.
 Panis egentium vita pauperum est: qui defraudat illum homo sanguinis est.
 Qui aufert in sudore panem, quasi qui occidit proximum suum.
 Qui effundit sanguinem, et qui fraudem facit mercenario, fratres sunt.
 Unus aedificans, et unus destruens: quid prodest illis, nisi labor?
 Unus orans, et unus maledicens: cuius vocem exaudiet Deus?
 Qui baptizatur a mortuo, et iterum tangit eum, quid proficit lavatio illius?
 Sic homo qui ieiunat in peccatis suis, et iterum eadem faciens: quid proficit humiliando se? orationem illius quis exaudiet?


Caput 35

 Qui conservat legem multiplicat oblationem.
 Sacrificium salutare est attendere mandatis, et discedere ab omni iniquitate.
 Et propitiationem litare sacrificii super iniustitias: et deprecatio pro peccatis, recedere ab iniustitia.
 Retribuet gratiam qui offert similaginem: et qui facit misericordiam offert sacrificium.
 Beneplacitum est Domino recedere ab iniquitate: et deprecatio pro peccatis recedere ab iniustitia.
 Non apparebis ante conspectum Domini vacuus:
 haec enim omnia propter mandatum Dei fiunt.
 Oblatio iusti impinguat altare, et odor suavitatis est in conspectu Altissimi.
 Sacrificium iusti acceptum est, et memoriam eius non obliviscetur Dominus.
 Bono animo gloriam redde Deo, et non minuas primitias manuum tuarum.
 In omni dato hilarem fac vultum tuum, et in exsultatione sanctifica decimas tuas.
 Da Altissimo secundum datum eius, et in bono oculo adinventionem facito manuum tuarum,
 quoniam Dominus retribuens est, et septies tantum reddet tibi.
 Noli offerre munera prava, non enim suscipiet illa.
 Et noli inspicere sacrificum iniustum, quoniam Dominus iudex est, et non est apud illum gloria personae.
 Non accipiet Dominus personam in pauperem, et deprecationem laesi exaudiet.
 Non despiciet preces pupilli, nec viduam, si effundat loquelam gemitus.
 Nonne lacrimae viduae ad maxillam descendunt, et exclamatio eius super deducentem eas?
 A maxilla enim ascendunt usque ad caelum, et Dominus exauditor non delectabitur in illis.
 Qui adorat Deum in oblectatione suscipietur, et deprecatio illius usque ad nubes propinquabit.
 Oratio humiliantis se nubes penetrabit, et donec propinquet non consolabitur, et non discedet donec Altissimus aspiciat.
 Et Dominus non elongabit: et iudicabit iustos, et faciet iudicium: et Fortissimus non habebit in illis patientiam, ut contribulet dorsum ipsorum:
 et gentibus reddet vindictam, donec tollat plenitudinem superborum, et sceptra iniquorum contribulet:
 donec reddat hominibus secundum actus suos, et secundum opera Adae, et secundum praesumptionem illius:
 donec iudicet iudicium plebis suae, et oblectabit iustos misericordia sua.
 Speciosa misericordia Dei in tempore tribulationis, quasi nubes pluviae in tempore siccitatis.


Caput 36

 Miserere nostri, Deus omnium, et respice nos, et ostende nobis lucem miserationum tuarum:
 et immitte timorem tuum super gentes quae non exquisierunt te, ut cognoscant quia non est deus nisi tu, et enarrent magnalia tua.
 Alleva manum tuam super gentes alienas, ut videant potentiam tuam.
 Sicut enim in conspectu eorum sanctificatus es in nobis, sic in conspectu nostro magnificaberis in eis:
 ut cognoscant te, sicut et nos cognovimus quoniam non est deus praeter te, Domine.
 Innova signa, et immuta mirabilia.
 Glorifica manum et brachium dextrum.
 Excita furorem, et effunde iram.
 Tolle adversarium, et afflige inimicum.
 Festina tempus, et memento finis, ut enarrent mirabilia tua.
 In ira flammae devoretur qui salvatur: et qui pessimant plebem tuam inveniant perditionem.
 Contere caput principum inimicorum, dicentium: Non est alius praeter nos.
 Congrega omnes tribus Iacob, ut cognoscant quia non est deus nisi tu, et enarrent magnalia tua, et haereditabis eos sicut ab initio.
 Miserere plebi tuae, super quam invocatum est nomen tuum, et Israel quem coaequasti primogenito tuo.
 Miserere civitati sanctificationis tuae, Ierusalem, civitati requiei tuae.
 Reple Sion inenarrabilibus verbis tuis, et gloria tua populum tuum.
 Da testimonium his qui ab initio creaturae tuae sunt, et suscita praedicationes quas locuti sunt in nomine tuo prophetae priores.
 Da mercedem sustinentibus te, ut prophetae tui fideles inveniantur: et exaudi orationes servorum tuorum,
 secundum benedictionem Aaron de populo tuo: et dirige nos in viam iustitiae, et sciant omnes qui habitant terram quia tu es Deus conspector saeculorum.
 Omnem escam manducabit venter: et est cibus cibo melior.
 Fauces contingunt cibum ferae, et cor sensatum verba mendacia.
 Cor pravum dabit tristitiam, et homo peritus resistet illi.
 Omnem masculum excipiet mulier: et est filia melior filia.
 Species mulieris exhilarat faciem viri sui, et super omnem concupiscentiam hominis superducit desiderium.
 Si est lingua curationis, est et mitigationis et misericordiae: non est vir illius secundum filios hominum.
 Qui possidet mulierem bonam inchoat possessionem: adiutorium secundum illum est, et columna ut requies.
 Ubi non est sepes, diripietur possessio: et ubi non est mulier, ingemiscit egens.
 Quis credit ei qui non habet nidum, et deflectens ubicumque obscuraverit, quasi succinctus latro exiliens de civitate in civitatem?


Caput 37

 Omnis amicus dicet: Et ego amicitiam copulavi: sed est amicus solo nomine amicus. Nonne tristitia inest usque ad mortem?
 sodalis autem et amicus ad inimicitiam convertentur.
 O praesumptio nequissima, unde create es cooperire aridam malitia et dolositate illius?
 Sodalis amico coniucundatur in oblectationibus, et in tempore tribulationis adversarius erit.
 Sodalis amico condolet causa ventris, et contra hostem accipiet scutum.
 Non obliviscaris amici tui in animo tuo, et non immemor sis illius in opibus tuis.
 Noli consiliari cum eo qui tibi insidiatur, et a zelantibus te absconde consilium.
 Omnis consiliarius prodit consilium, sed est consiliarius in semetipso.
 A consiliario serva animam tuam: prius scito quae sit illius necessitas: et ipse enim animo suo cogitabit:
 ne forte mittat sudem in terram, et dicat tibi:
 Bona est via tua: et stet e contrario videre quid tibi eveniat.
 Cum viro irreligioso tracta de sanctitate, et cum iniusto de iustitia, et cum muliere de ea quae aemulatur, cum timido de bello, cum negotiatore de traiectione, cum emptore de venditione, cum viro livido de gratiis agendis,
 cum impio de pietate, cum inhonesto de honestate, cum operario agrario de omni opere,
 cum operario annuali de consummatione anni, cum servo pigro de multa operatione. Non attendas his in omni consilio:
 sed cum viro sancto assiduus esto, quemcumque cognoveris observantem timorem Dei:
 cuius anima est secundum animam tuam, et qui, cum titubaveris in tenebris, condolebit tibi.
 Cor boni consilii statue tecum: non est enim tibi aliud pluris illo.
 Anima viri sancti enuntiat aliquando vera, quam septem circumspectores sedentes in excelso ad speculandum.
 Et in his omnibus deprecare Altissimum, ut dirigat in veritate viam tuam.
 Ante omnia opera verbum verax praecedat te, et ante omnem actum consilium stabile.
 Verbum nequam immutabit cor: ex quo partes quatuor oriuntur: bonum et malum, vita et mors: et dominatrix illorum est assidua lingua. Est vir astutus multorum eruditor, et animae suae inutilis est.
 Vir peritus multos erudivit, et animae suae suavis est.
 Qui sophistice loquitur odibilis est: in omni re defraudabitur.
 Non est illi data a Domino gratia, omni enim sapientia defraudatus est.
 Est sapiens animae suae sapiens, et fructus sensus illius laudabilis.
 Vir sapiens plebem suam erudit, et fructus sensus illius fideles sunt.
 Vir sapiens implebitur benedictionibus, et videntes illum laudabunt.
 Vita viri in numero dierum: dies autem Israel innumerabiles sunt.
 Sapiens in populo haereditabit honorem, et nomen illius erit vivens in aeternum.
 Fili, in vita tua tenta animam tuam, et si fuerit nequam non des illi potestatem:
 non enim omnia omnibus expediunt, et non omni animae omne genus placet.
 Noli avidus esse in omni epulatione, et non te effundas super omnem escam:
 in multis enim escis erit infirmitas, et aviditas appropinquabit usque ad choleram.
 Propter crapulam multi obierunt: qui autem abstinens est adiiciet vitam.


Caput 38

 Honora medicum propter necessitatem: etenim illum creavit Altissimus.
 A Deo est enim omnis medela, et a rege accipiet donationem.
 Disciplina medici exaltabit caput illius, et in conspectu magnatorum collaudabitur.
 Altissimus creavit de terra medicamenta, et vir prudens non abhorrebit illa.
 Nonne a ligno indulcata est aqua amara?
 Ad agnitionem hominum virtus illorum: et dedit hominibus scientiam Altissimus, honorari in mirabilibus suis.
 In his curans mitigabit dolorem: et unguentarius faciet pigmenta suavitatis, et unctiones conficiet sanitatis: et non consummabuntur opera eius.
 Pax enim Dei super faciem terrae.
 Fili, in tua infirmitate ne despicias teipsum: sed ora Dominum, et ipse curabit te.
 Averte a delicto, et dirige manus, et ab omni delicto munda cor tuum.
 Da suavitatem et memoriam similaginis, et impingua oblationem, et da locum medico:
 etenim illum Dominus creavit, et non discedat a te, quia opera eius sunt necessaria.
 Est enim tempus quando in manus illorum incurras:
 ipsi vero Dominum deprecabuntur, ut dirigat requiem eorum, et sanitatem, propter conversationem illorum.
 Qui delinquit in conspectu eius qui fecit eum, incidet in manus medici.
 Fili, in mortuum produc lacrimas, et quasi dira passus incipe plorare: et secundum iudicium contege corpus illius, et non despicias sepulturam illius.
 Propter delaturam autem amare fer luctum illius uno die, et consolare propter tristitiam:
 et fac luctum secundum meritum eius uno die, vel duobus, propter detractionem:
 a tristitia enim festinat mors, et cooperit virtutem, et tristitia cordis flectit cervicem.
 In abductione permanet tristitia, et substantia inopis secundum cor eius.
 Ne dederis in tristitia cor tuum, sed repelle eam a te, et memento novissimorum.
 Noli oblivisci, neque enim est conversio: et huic nihil proderis, et teipsum pessimabis.
 Memor esto iudicii mei: sic enim erit et tuum: mihi heri, et tibi hodie.
 In requie mortui requiescere fac memoriam eius, et consolare illum in exitu spiritus sui.
 Sapientia scribae in tempore vacuitatis, et qui minoratur actu sapientiam percipiet, qua sapientia replebitur.
 Qui tenet aratrum, et qui gloriatur in iaculo, stimulo boves agitat, et conversatur in operibus eorum, et enarratio eius in filiis taurorum.
 Cor suum dabit ad versandos sulcos, et vigilia eius in sagina vaccarum.
 Sic omnis faber et architectus, qui noctem tamquam diem transigit: qui sculpit signacula sculptilia, et assiduitas eius variat picturam: cor suum dabit in similitudinem picturae, et vigilia sua perficiet opus.
 Sic faber ferrarius sedens iuxta incudem, et considerans opus ferri: vapor ignis uret carnes eius, et in calore fornacis concertatur.
 Vox mallei innovat aurem eius, et contra similitudinem vasis oculus eius.
 Cor suum dabit in consummationem operum, et vigilia sua ornabit in perfectionem.
 Sic figulus sedens ad opus suum, convertens pedibus suis rotam, qui in sollicitudine positus est semper propter opus suum, et in numero est omnis operatio eius.
 In brachio suo formabit lutum, et ante pedes suos curvabit virtutem suam.
 Cor suum dabit ut consummet linitionem, et vigilia sua mundabit fornacem.
 Omnes hi in manibus suis speraverunt, et unusquisque in arte sua sapiens est.
 Sine his omnibus non aedificatur civitas,
 et non inhabitabunt, nec inambulabunt, et in ecclesiam non transilient.
 Super sellam iudicis non sedebunt, et testamentum iudicii non intelligent, neque palam facient disciplinam et iudicium, et in parabolis non invenientur:
 sed creaturam aevi confirmabunt: et deprecatio illorum in operatione artis, accomodantes animam suam, et conquirentes in lege Altissimi.


Caput 39

 Sapientiam omnium antiquorum exquiret sapiens, et in prophetis vacabit.
 Narrationem virorum nominatorum conservabit, et in versutias parabolarum simul introibit.
 Occulta proverbiorum exquiret, et in absconditis parabolarum conversabitur.
 In medio magnatorum ministrabit, et in conspectu praesidis apparebit.
 In terram alienigenarum gentium pertransiet: bona enim et mala in hominibus tentabit.
 Cor suum tradet ad vigilandum diluculo ad Dominum, qui fecit illum, et in conspectu Altissimi deprecabitur.
 Aperiet os suum in oratione, et pro delictis suis deprecabitur.
 Si enim Dominus magnus voluerit, spiritu intelligentiae replebit illum:
 et ipse tamquam imbres mittet eloquia sapientiae suae, et in oratione confitebitur Domino:
 et ipse diriget consilium eius, et disciplinam, et in absconditis suis consiliabitur.
 Ipse palam faciet disciplinam doctrinae suae, et in lege testamenti Domini gloriabitur.
 Collaudabunt multi sapientiam eius, et usque in saeculum non delebitur.
 Non recedet memoria eius, et nomen eius requiretur a generatione in generationem.
 Sapientiam eius enarrabunt gentes, et laudem eius enuntiabit ecclesia.
 Si permanserit, nomen derelinquet plus quam mille: et si requieverit, proderit illi.
 Adhuc consiliabor ut enarrem: ut furore enim repletus sum.
 In voce dicit: Obaudite me, divini fructus, et quasi rosa plantata super rivos aquarum fructificate.
 Quasi Libanus odorem suavitatis habete.
 Florete flores quasi lilium: et date odorem, et frondete in gratiam: et collaudate canticum, et benedicite Dominum in operibus suis.
 Date nomini eius magnificentiam, et confitemini illi in voce labiorum vestrorum, et in canticis labiorum, et citharis: et sic dicetis in confessione:
 Opera Domini universa bona valde.
 In verbo eius stetit aqua sicut congeries: et in sermone oris illius sicut exceptoria aquarum:
 quoniam in praecepto ipsius placor fit, et non est minoratio in salute ipsius.
 Opera omnis carnis coram illo, et non est quidquam absconditum ab oculis eius.
 A saeculo usque in saeculum respicit, et nihil est mirabile in conspectu eius.
 Non est dicere: Quid est hoc, aut quid est istud? omnia enim in tempore suo quaerentur.
 Benedictio illius quasi fluvius inundavit.
 Quomodo cataclysmus aridam inebriavit, sic ira ipsius gentes quae non exquisierunt eum haereditabit.
 Quomodo convertit aquas in siccitatem, et siccata est terra, et viae illius viis illorum directae sunt, sic peccatoribus offensiones in ira eius.
 Bona bonis creata sunt ab initio: sic nequissimis bona et mala.
 Initium necessariae rei vitae hominum, aqua, ignis, et ferrum, sal, lac, et panis similagineus, et mel, et botrus uvae, et oleum, et vestimentum.
 Haec omnia sanctis in bona, sic et impiis et peccatoribus in mala convertentur.
 Sunt spiritus qui ad vindictam creati sunt, et in furore suo confirmaverunt tormenta sua.
 In tempore consummationis effundent virtutem, et furorem eius qui fecit illos placabunt.
 Ignis, grando, fames, et mors, omnia haec ad vindictam creata sunt:
 bestiarum dentes, et scorpii, et serpentes, et rhomphaea vindicans in exterminium impios.
 In mandatis eius epulabuntur: et super terram in necessitatem praeparabuntur, et in temporibus suis non praeterient verbum.
 Propterea ab initio confirmatus sum, et consiliatus sum, et cogitavi, et scripta dimisi.
 Omnia opera Domini bona, et omne opus hora sua subministrabit.
 Non est dicere: Hoc illo nequius est: omnia enim in tempore suo comprobabuntur.
 Et nunc in omni corde et ore collaudate, et benedicite nomen Domini.


Caput 40

 Occupatio magna creata est omnibus hominibus, et iugum grave super filios Adam, a die exitus de ventre matris eorum usque in diem sepulturae in matrem omnium.
 Cogitationes eorum, et timores cordis, adinventio exspectationis, et dies finitionis,
 a residente super sedem gloriosam, usque ad humiliatum in terra et cinere:
 ab eo qui utitur hyacintho et portat coronam, usque ad eum qui operitur lino crudo: furor, zelus, tumultus, fluctuatio, et timor mortis, iracundia perseverans, et contentio:
 et in tempore refectionis in cubili, somnus noctis immutat scientiam eius.
 Modicum tamquam nihil in requie, et ab eo in somnis, quasi in die respectus.
 Conturbatus est in visu cordis sui, tamquam qui evaserit in die belli: in tempore salutis suae exsurrexit, et admirans ad nullum timorem:
 cum omni carne, ab homine usque ad pecus, et super peccatores septuplum.
 Ad haec mors, sanguis, contentio, et rhomphaea, oppressiones, fames, et contritio, et flagella:
 super iniquos creata sunt haec omnia: et propter illos factus est cataclysmus.
 Omnia quae de terra sunt in terram convertentur, et omnes aquae in mare revertentur.
 Omne munus et iniquitas delebitur, et fides in saeculum stabit.
 Substantiae iniustorum sicut fluvius siccabuntur, et sicut tonitruum magnum in pluvia personabunt.
 In aperiendo manus suas laetabitur: sic praevaricatores in consummatione tabescent.
 Nepotes impiorum non multiplicabunt ramos: et radices immundae super cacumen petrae sonant.
 Super omnem aquam viriditas, et ad oram fluminis ante omne foenum evelletur.
 Gratia sicut paradisus in benedictionibus, et misericordia in saeculum permanet.
 Vita sibi sufficientis operarii condulcabitur, et in ea invenies thesaurum.
 Filii et aedificatio civitatis confirmabit nomen: et super haec mulier immaculata computabitur.
 Vinum et musica laetificant cor: et super utraque dilectio sapientiae.
 Tibiae et psalterium suavem faciunt melodiam: et super utraque lingua suavis.
 Gratiam et speciem desiderabit oculus tuus: et super haec virides sationes.
 Amicus et sodalis in tempore convenientes, et super utrosque mulier cum viro.
 Fratres in adiutorium in tempore tribulationis: et super eos misericordia liberabit.
 Aurum et argentum est constitutio pedum: et super utrumque consilium beneplacitum.
 Facultates et virtutes exaltant cor, et super haec timor Domini.
 Non est in timore Domini minoratio: et non est in eo inquirere adiutorium.
 Timor Domini sicut paradisus benedictionis, et super omnem gloriam operuerunt illum.
 Fili, in tempore vitae tuae ne indigeas: melius est enim mori quam indigere.
 Vir respiciens in mensam alienam, non est vita eius in cogitatione victus: alit enim animam suam cibis alienis:
 vir autem disciplinatus et eruditus custodiet se.
 In ore imprudentis condulcabitur inopia, et in ventre eius ignis ardebit.


Caput 41

 O mors, quam amara est memoria tua homini pacem habenti in substantiis suis:
 viro quieto, et cuius viae directae sunt in omnibus, et adhuc valenti accipere cibum!
 O mors, bonum est iudicium tuum homini indigenti, et qui minoratur viribus,
 defecto aetate, et cui de omnibus cura est, et incredibili, qui perdit patientiam!
 Noli metuere iudicium mortis: memento quae ante te fuerunt, et quae superventura sunt tibi: hoc iudicium a Domino omni carni.
 Et quid superveniet tibi in beneplacito Altissimi? sive decem, sive centum, sive mille anni:
 non est enim in inferno accusatio vitae.
 Filii abominationum fiunt filii peccatorum, et qui conversantur secus domos impiorum.
 Filiorum peccatorum periet haereditas, et cum semine illorum assiduitas opprobrii.
 De patre impio queruntur filii, quoniam propter illum sunt in opprobrio.
 Vae vobis, viri impii, qui dereliquistis legem Domini Altissimi!
 Et si nati fueritis, in maledictione nascemini: et si mortui fueritis, in maledictione erit pars vestra.
 Omnia quae de terra sunt in terram convertentur: sic impii a maledicto in perditionem.
 Luctus hominum in corpore ipsorum: nomen autem impiorum delebitur.
 Curam habe de bono nomine: hoc enim magis permanebit tibi quam mille thesauri pretiosi et magni.
 Bonae vitae numerus dierum: bonum autem nomen permanebit in aevum.
 Disciplinam in pace conservate, filii: sapientia enim abscondita, et thesaurus invisus, quae utilitas in utrisque?
 Melior est homo qui abscondit stultitiam suam, quam homo qui abscondit sapientiam suam.
 Verumtamen reveremini in his quae procedunt de ore meo:
 non est enim bonum omnem reverentiam observare, et non omnia omnibus bene placent in fide.
 Erubescite a patre et a matre de fornicatione: et a praesidente et a potente de mendacio:
 a principe et a iudice de delicto: a synagoga et plebe de iniquitate:
 a socio et amico de iniustitia, et de loco in quo habitas:
 de furto, de veritate Dei, et testamento: de discubitu in panibus, et ab obfuscatione dati et accepti:
 a salutantibus de silentio, a respectu mulieris fornicariae, et ab aversione vultus cognati.
 Ne avertas faciem a proximo tuo, et ab auferendo partem et non restituendo.
 Ne respicias mulierem alieni viri, et ne scruteris ancillam eius, neque steteris ad lectum eius.
 Ab amicis de sermonibus improperii: et cum dederis, ne improperes.


Caput 42

 Non duplices sermonem auditus de revelatione sermonis absconditi: et eris vere sine confusione, et invenies gratiam in conspectu omnium hominum. Ne pro his omnibus confundaris, et ne accipias personam ut delinquas:
 de lege Altissimi, et testamento, et de iudicio iustificare impium,
 de verbo sociorum et viatorum, et de datione haereditatis amicorum,
 de aequalitate staterae et ponderum, de acquisitione multorum et paucorum,
 de corruptione emptionis et negotiatorum, et de multa disciplina filiorum, et servo pessimo latus sanguinare.
 Super mulierem nequam bonum est signum.
 Ubi manus multae sunt, claude: et quodcumque trades, numera et appende: datum vero et acceptum omne describe.
 De disciplina insensati et fatui, et de senioribus qui iudicantur ab adolescentibus: et eris eruditus in omnibus, et probabilis in conspectu omnium vivorum.
 Filia patris abscondita est vigilia, et sollicitudo eius aufert somnum: ne forte in adolescentia sua adulta efficiatur, et cum viro commorata odibilis fiat:
 nequando polluatur in virginitate sua, et in paternis suis gravida inveniatur: ne forte cum viro commorata transgrediatur, aut certe sterilis efficiatur.
 Super filiam luxuriosam confirma custodiam, nequando faciat te in opprobrium venire inimicis, a detractione in civitate, et obiectione plebis, et confundat te in multitudine populi.
 Omni homini noli intendere in specie, et in medio mulierum noli commorari:
 de vestimentis enim procedit tinea, et a muliere iniquitas viri.
 Melior est enim iniquitas viri quam mulier benefaciens, et mulier confundens in opprobrium.
 Memor ero igitur operum Domini, et quae vidi annuntiabo. In sermonibus Domini opera eius.
 Sol illuminans per omnia respexit, et gloria Domini plenum est opus eius.
 Nonne Dominus fecit sanctos enarrare omnia mirabilia sua, quae confirmavit Dominus omnipotens stabiliri in gloria sua?
 Abyssum et cor hominum investigavit, et in astutia eorum excogitavit.
 Cognovit enim Dominus omnem scientiam, et inspexit in signum aevi, annuntians quae praeterierunt et quae superventura sunt, revelans vestigia occultorum.
 Non praeterit illum omnis cogitatus, et non abscondit se ab eo ullus sermo.
 Magnalia sapientiae suae decoravit, qui est ante saeculum et usque in saeculum: neque adiectum est,
 neque minuitur, et non eget alicuius consilio.
 Quam desiderabilia omnia opera eius! et tamquam scintilla quae est considerare!
 Omnia haec vivunt, et manent in saeculum, et in omni necessitate omnia obaudiunt ei.
 Omnia duplicia, unum contra unum, et non fecit quidquam deesse.
 Uniuscuiusque confirmavit bona: et quis satiabitur videns gloriam eius?


Caput 43

 Altitudinis firmamentum pulchritudo eius est, species caeli in visione gloriae.
 Sol in aspectu annuntians in exitu, vas admirabile, opus Excelsi.
 In meridiano exurit terram, et in conspectu ardoris eius quis poterit sustinere? fornacem custodiens in operibus ardoris:
 tripliciter sol exurens montes, radios igneos exsufflans, et refulgens radiis suis obcaecat oculos.
 Magnus Dominus qui fecit illum, et in sermonibus eius festinavit iter.
 Et luna in omnibus in tempore suo, ostensio temporis, et signum aevi.
 A luna signum diei festi: luminare quod minuitur in consummatione.
 Mensis secundum nomen eius est, crescens mirabiliter in consummatione.
 Vas castrorum in excelsis, in firmamento caeli resplendens gloriose.
 Species caeli gloria stellarum: mundum illuminans in excelsis Dominus.
 In verbis Sancti stabunt ad iudicium, et non deficient in vigiliis suis.
 Vide arcum, et benedic eum qui fecit illum: valde speciosus est in splendore suo.
 Gyravit caelum in circuitu gloriae suae: manus Excelsi aperuerunt illum.
 Imperio suo acceleravit nivem, et accelerat coruscationes emittere iudicii sui.
 Propterea aperti sunt thesauri, et evolaverunt nebulae sicut aves.
 In magnitudine sua posuit nubes, et confracti sunt lapides grandinis.
 In conspectu eius commovebuntur montes, et in voluntate eius aspirabit notus.
 Vox tonitrui eius verberavit terram, tempestas aquilonis, et congregatio spiritus:
 et sicut avis deponens ad sedendum, aspergit nivem, et sicut locusta demergens descensus eius.
 Pulchritudinem candoris eius admirabitur oculus, et super imbrem eius expavescet cor.
 Gelu sicut salem effundet super terram: et dum gelaverit, fiet tamquam cacumina tribuli.
 Frigidus ventus aquilo flavit, et gelavit crystallus ab aqua: super omnem congregationem aquarum requiescet, et sicut lorica induet se aquis:
 et devorabit montes, et exuret desertum, et extinguet viride, sicut igne.
 Medicina omnium in festinatione nebulae: et ros obvians ab ardore venienti humilem efficiet eum.
 In sermone eius siluit ventus, et cogitatione sua placavit abyssum: et plantavit in illa Dominus insulas.
 Qui navigant mare enarrent pericula eius, et audientes auribus nostris admirabimur.
 Illic praeclara opera et mirabilia, varia bestiarum genera, et omnium pecorum, et creatura belluarum.
 Propter ipsum confirmatus est itineris finis, et in sermone eius composita sunt omnia.
 Multa dicemus, et deficiemus in verbis: consummatio autem sermonum ipse est in omnibus.
 Gloriantes ad quid valebimus? ipse enim omnipotens super omnia opera sua.
 Terribilis Dominus, et magnus vehementer, et mirabilis potentia ipsius.
 Glorificantes Dominum quantumcumque potueritis, supervalebit enim adhuc: et admirabilis magnificentia eius.
 Benedicentes Dominum, exaltate illum quantum potestis: maior enim est omni laude.
 Exaltantes eum, replemini virtute, ne laboretis, non enim comprehendetis.
 Quis videbit eum et enarrabit? et quis magnificabit eum sicut est ab initio?
 Multa abscondita sunt maiora his: pauca enim vidimus operum eius.
 Omnia autem Dominus fecit, et pie agentibus dedit sapientiam.


Caput 44

 Laudemus viros gloriosos, et parentes nostros in generatione sua.
 Multam gloriam fecit Dominus: magnificentia sua a saeculo.
 Dominantes in potestatibus suis, homines magni virtute et prudentia sua praediti, nuntiantes in prophetis dignitatem prophetarum:
 et imperantes in praesenti populo, et virtute prudentiae populis sanctissima verba:
 in peritia sua requirentes modos musicos, et narrantes carmina Scripturarum:
 homines divites in virtute, pulchritudinis studium habentes, pacificantes in domibus suis.
 Omnes isti in generationibus gentis suae gloriam adepti sunt, et in diebus suis habentur in laudibus.
 Qui de illis nati sunt reliquerunt nomen narrandi laudes eorum.
 Et sunt quorum non est memoria: perierunt quasi qui non fuerint: et nati sunt quasi non nati, et filii ipsorum cum ipsis.
 Sed illi viri misericordiae sunt, quorum pietates non defuerunt.
 Cum semine eorum permanent bona:
 haereditas sancta nepotes eorum, et in testamentis stetit semen eorum:
 et filii eorum propter illos usque in aeternum manent: semen eorum et gloria eorum non derelinquetur.
 Corpora ipsorum in pace sepulta sunt, et nomen eorum vivit in generationem et generationem.
 Sapientiam ipsorum narrent populi, et laudem eorum nuntiet ecclesia.
 Enoch placuit Deo, et translatus est in paradisum, ut det gentibus poenitentiam.
 Noe inventus est perfectus, iustus, et in tempore iracundiae factus est reconciliatio.
 Ideo dimissum est reliquum terrae, cum factum est diluvium.
 Testamenta saeculi posita sunt apud illum, ne deleri possit diluvio omnis caro.
 Abraham magnus pater multitudinis gentium, et non est inventus similis illi in gloria: qui conservavit legem Excelsi, et fuit in testamento cum illo.
 In carne eius stare fecit testamentum, et in tentatione inventus est fidelis.
 Ideo iureiurando dedit illi gloriam in gente sua, crescere illum quasi terrae cumulum,
 et ut stellas exaltare semen eius, et haereditare illos a mari usque ad mare, et a flumine usque ad terminos terrae.
 Et in Isaac eodem modo fecit, propter Abraham patrem eius.
 Benedictionem omnium gentium dedit illi Dominus, et testamentum confirmavit super caput Iacob.
 Agnovit eum in benedictionibus suis, et dedit illi haereditatem, et divisit illi partem in tribubus duodecim.
 Et conservavit illi homines misericordiae, invenientes gratiam in oculis omnis carnis.


Caput 45

 Dilectus Deo et hominibus Moyses, cuius memoria in benedictione est.
 Similem illum fecit in gloria sanctorum, et magnificavit eum in timore inimicorum, et in verbis suis monstra placavit.
 Glorificavit illum in conspectu regum, et iussit illi coram populo suo, et ostendit illi gloriam suam.
 In fide et lenitate ipsius sanctum fecit illum, et elegit eum ex omni carne.
 Audivit enim eum, et vocem ipsius, et induxit illum in nubem.
 Et dedit illi coram praecepta, et legem vitae et disciplinae, docere Iacob testamentum suum, et iudicia sua Israel.
 Excelsum fecit Aaron fratrem eius, et similem sibi, de tribu Levi.
 Statuit ei testamentum aeternum, et dedit illi sacerdotium gentis, et beatificavit illum in gloria:
 et circumcinxit eum zona gloriae, et induit eum stolam gloriae, et coronavit eum in vasis virtutis.
 Circumpedes, et femoralia, et humerale posuit ei: et cinxit illum tintinnabulis aureis plurimis in gyro:
 dare sonitum in incessu suo, auditum facere sonitum in templo in memoriam filiis gentis suae.
 Stolam sanctam auro, et hyacintho, et purpura, opus textile viri sapientis, iudicio et veritate praediti:
 torto cocco opus artificis gemmis pretiosis figuratis in ligatura auri, et opere lapidarii sculptis, in memoriam secundum numerum tribuum Israel.
 Corona aurea super mitram eius expressa signo sanctitatis, et gloria honoris: opus virtutis, et desideria oculorum ornata.
 Sic pulchra ante ipsum non fuerunt talia usque ad originem.
 Non est indutus illa alienigena aliquis, sed tantum filii ipsius soli, et nepotes eius per omne tempus.
 Sacrificia ipsius consumpta sunt igne quotidie.
 Complevit Moyses manus eius, et unxit illum oleo sancto.
 Factum est illi in testamentum aeternum, et semini eius, sicut dies caeli, fungi sacerdotio, et habere laudem, et glorificare populum suum in nomine eius.
 Ipsum elegit ab omni vivente, offerre sacrificium Deo, incensum, et bonum odorem, in memoriam placare pro populo suo:
 et dedit illi in praeceptis suis potestatem, in testamentis iudiciorum: docere Iacob testimonia, et in lege sua lucem dare Israel.
 Quia contra illum steterunt alieni, et propter invidiam circumdederunt illum homines in deserto, qui erant cum Dathan et Abiron, et congregatio Core in iracundia.
 Vidit Dominus Deus, et non placuit illi, et consumpti sunt in impetu iracundiae.
 Fecit illis monstra, et consumpsit illos in flamma ignis.
 Et addidit Aaron gloriam, et dedit illi haereditatem, et primitias frugum terrae divisit illi.
 Panem ipsis in primis paravit in satietatem: nam et sacrificia Domini edent, quae dedit illi et semini eius.
 Ceterum in terra gentes non haereditabit, et pars non est illi in gente: ipse est enim pars eius, et haereditas.
 Phinees, filius Eleazari, tertius in gloria est, imitando eum in timore Domini,
 et stare in reverentia gentis: in bonitate et alacritate animae suae placuit Deo pro Israel.
 Ideo statuit illi testamentum pacis, principem sanctorum et gentis suae, ut sit illi et semini eius sacerdotii dignitas in aeternum.
 Et testamentum David regi filio Iesse de tribu Iuda, haereditas ipsi et semini eius: ut daret sapientiam in cor nostrum, iudicare gentem suam in iustitia, ne abolerentur bona ipsorum: et gloriam ipsorum in gentem eorum aeternam fecit.


Caput 46

 Fortis in bello Iesus Nave, successor Moysi in prophetis, qui fuit magnus secundum nomen suum,
 maximus in salutem electorum Dei, expugnare insurgentes hostes, ut consequeretur haereditatem Israel.
 Quam gloriam adeptus est in tollendo manus suas, et iactando contra civitates rhomphaeas!
 Quis ante illum sic restitit? nam hostes ipse Dominus perduxit.
 An non in iracundia eius impeditus est sol, et una dies facta est quasi duo?
 Invocavit Altissimum potentem, in oppugnando inimicos undique: et audivit illum magnus et sanctus Deus, in saxis grandinis virtutis valde fortis.
 Impetum fecit contra gentem hostilem, et in descensu perdidit contrarios:
 ut cognoscant gentes potentiam eius, quia contra Deum pugnare non est facile. Et secutus est a tergo potentis:
 et in diebus Moysi misericordiam fecit, ipse, et Caleb filius Iephone, stare contra hostem, et prohibere gentem a peccatis, et perfringere murmur malitiae.
 Et ipsi duo constituti a periculo liberati sunt a numero sexcentorum millium peditum, inducere illos in haereditatem, in terram quae manat lac et mel.
 Et dedit Dominus ipsi Caleb fortitudinem, et usque in senectutem permansit illi virtus, ut ascenderet in excelsum terrae locum, et semen ipsius obtinuit haereditatem,
 ut viderent omnes filii Israel quia bonum est obsequi sancto Deo.
 Et iudices singuli suo nomine, quorum non est corruptum cor, qui non aversi sunt a Domino,
 ut sit memoria illorum in benedictione, et ossa eorum pullulent de loco suo:
 et nomen eorum permaneat in aeternum, permanens ad filios illorum, sanctorum virorum gloria.
 Dilectus a Domino Deo suo Samuel, propheta Domini, renovavit imperium, et unxit principes in gente sua.
 In lege Domini congregationem iudicavit, et vidit Deus Iacob: et in fide sua probatus est propheta,
 et cognitus est in verbis suis fidelis, quia vidit Deum lucis.
 Et invocavit Dominum omnipotentem, in oppugnando hostes circumstantes undique, in oblatione agni inviolati.
 Et intonuit de caelo Dominus, et in sonitu magno auditam fecit vocem suam:
 et contrivit principes Tyriorum, et omnes duces Philisthiim:
 et ante tempus finis vitae suae et saeculi, testimonium praebuit in conspectu Domini et christi: pecunias et usque ad calceamenta ab omni carne non accepit, et non accusavit illum homo.
 Et post hoc dormivit: et notum fecit regi, et ostendit illi finem vitae suae: et exaltavit vocem suam de terra in prophetia, delere impietatem gentis.


Caput 47

 Post haec surrexit Nathan, propheta in diebus David.
 Et quasi adeps separatus a carne, sic David a filiis Israel.
 Cum leonibus lusit quasi cum agnis, et in ursis similiter fecit sicut in agnis ovium, in iuventute sua.
 Numquid non occidit gigantem, et abstulit opprobrium de gente?
 In tollendo manum, saxo fundae deiecit exsultationem Goliae:
 nam invocavit Dominum omnipotentem, et dedit in dextera eius tollere hominem fortem in bello, et exaltare cornu gentis suae.
 Sic in decem millibus glorificavit eum: et laudavit eum in benedictionibus Domini, in offerendo illi coronam gloriae:
 contrivit enim inimicos undique, et extirpavit Philisthiim contrarios usque in hodiernum diem: contrivit cornu ipsorum usque in aeternum.
 In omni opere dedit confessionem Sancto, et Excelso in verbo gloriae.
 De omni corde suo laudavit Dominum: et dilexit Deum, qui fecit illum, et dedit illi contra inimicos potentiam:
 et stare fecit cantores contra altare, et in sono eorum dulces fecit modos.
 Et dedit in celebrationibus decus, et ornavit tempora usque ad consummationem vitae, ut laudarent nomen sanctum Domini, et amplificarent mane Dei sanctitatem.
 Dominus purgavit peccata ipsius, et exaltavit in aeternum cornu eius: et dedit illi testamentum regni, et sedem gloriae in Israel.
 Post ipsum surrexit filius sensatus, et propter illum deiecit omnem potentiam inimicorum.
 Salomon imperavit in diebus pacis, cui subiecit Deus omnes hostes, ut conderet domum in nomine suo, et pararet sanctitatem in sempiternum. Quemadmodum eruditus es in iuventute tua,
 et impletus es, quasi flumen, sapientia, et terram retexit anima tua.
 Et replesti in comparationibus aenigmata: ad insulas longe divulgatum est nomen tuum, et dilectus es in pace tua.
 In cantilenis, et proverbiis, et comparationibus, et interpretationibus, miratae sunt terrae:
 et in nomine Domini Dei, cui est cognomen Deus Israel.
 Collegisti quasi auricalcum aurum, et ut plumbum complesti argentum:
 et inclinasti femora tua mulieribus: potestatem habuisti in corpore tuo.
 Dedisti maculam in gloria tua, et profanasti semen tuum, inducere iracundiam ad liberos tuos, et incitari stultitiam tuam:
 ut faceres imperium bipartitum, et ex Ephraim imperare imperium durum.
 Deus autem non derelinquet misericordiam suam: et non corrumpet, nec delebit opera sua, neque perdet a stirpe nepotes electi sui, et semen eius qui diligit Dominum non corrumpet.
 Dedit autem reliquum Iacob, et David de ipsa stirpe.
 Et finem habuit Salomon cum patribus suis.
 Et dereliquit post se de semine suo, gentis stultitiam,
 et imminutum a prudentia, Roboam, qui avertit gentem consilio suo:
 et Ieroboam filium Nabat, qui peccare fecit Israel, et dedit viam peccandi Ephraim: et plurima redundaverunt peccata ipsorum.
 Valde averterunt illos a terra sua.
 Et quaesivit omnes nequitias, usque dum perveniret ad illos defensio, et ab omnibus peccatis liberavit eos.


Caput 48

 Et surrexit Elias propheta quasi ignis, et verbum ipsius quasi facula ardebat.
 Qui induxit in illos famem: et irritantes illum invidia sua pauci facti sunt: non enim poterant sustinere praecepta Domini.
 Verbo Domini continuit caelum, et deiecit de caelo ignem ter.
 Sic amplificatus est Elias in mirabilibus suis. Et quis potest similiter sic gloriari tibi?
 qui sustulisti mortuum ab inferis de sorte mortis, in verbo Domini Dei:
 qui deiecisti reges ad pernicem, et confregisti facile potentiam ipsorum, et gloriosos de lecto suo:
 qui audis in Sina iudicium, et in Horeb iudicia defensionis:
 qui ungis reges ad poenitentiam, et prophetas facis successores post te:
 qui receptus es in turbine ignis, in curru equorum igneorum:
 qui scriptus es in iudiciis temporum, lenire iracundiam Domini, conciliare cor patris ad filium, et restituere tribus Iacob.
 Beati sunt qui te viderunt, et in amicitia tua decorati sunt.
 Nam nos vita vivimus tantum: post mortem autem non erit tale nomen nostrum.
 Elias quidem in turbine tectus est, et in Eliseo completus est spiritus eius: in diebus suis non pertimuit principem, et potentia nemo vicit illum:
 nec superavit illum verbum aliquod, et mortuum prophetavit corpus eius.
 In vita sua fecit monstra, et in morte mirabilia operatus est.
 In omnibus istis non poenituit populus, et non recesserunt a peccatis suis, usque dum eiecti sunt de terra sua, et dispersi sunt in omnem terram:
 et relicta est gens perpauca, et princeps in domo David.
 Quidam ipsorum fecerunt quod placeret Deo: alii autem multa commiserunt peccata.
 Ezechias munivit civitatem suam, et induxit in medium ipsius aquam: et fodit ferro rupem, et aedificavit ad aquam puteum.
 In diebus ipsius ascendit Sennacherib, et misit Rabsacen, et sustulit manum suam contra illos: et extulit manum suam in Sion, et superbus factus est potentia sua.
 Tunc mota sunt corda et manus ipsorum: et doluerunt quasi parturientes mulieres.
 Et invocaverunt Dominum misericordem, et expandentes manus suas extulerunt ad caelum: et Sanctus, Dominus Deus, audivit cito vocem ipsorum.
 Non est commemoratus peccatorum illorum, neque dedit illos inimicis suis: sed purgavit eos in manu Isaiae sancti prophetae.
 Deiecit castra Assyriorum, et contrivit illos angelus Domini:
 nam fecit Ezechias quod placuit Deo, et fortiter ivit in via David patris sui, quam mandavit illi Isaias, propheta magnus, et fidelis in conspectu Dei.
 In diebus ipsius retro rediit sol, et addidit regi vitam.
 Spiritu magno vidit ultima, et consolatus est lugentes in Sion usque in sempiternum.
 Ostendit futura, et abscondita antequam evenirent.


Caput 49

 Memoria Iosiae in compositionem odoris facta opus pigmentarii.
 In omni ore quasi mel indulcabitur eius memoria, et ut musica in convivio vini.
 Ipse est directus divinitus in poenitentiam gentis, et tulit abominationes impietatis.
 Et gubernavit ad Dominum cor ipsius, et in diebus peccatorum corroboravit pietatem.
 Praeter David et Ezechiam et Iosiam, omnes peccatum commiserunt:
 nam reliquerunt legem Altissimi reges Iuda, et contempserunt timorem Dei.
 Dederunt enim regnum suum aliis, et gloriam suam alienigenae genti.
 Incenderunt electam sanctitatis civitatem, et desertas fecerunt vias ipsius in manu Ieremiae.
 Nam male tractaverunt illum qui a ventre matris consecratus est propheta, evertere, et eruere, et perdere, et iterum aedificare, et renovare:
 Ezechiel, qui vidit conspectum gloriae quam ostendit illi in curru cherubim.
 Nam commemoratus est inimicorum in imbre, benefacere illis qui ostenderunt rectas vias.
 Et duodecim prophetarum ossa pullulent de loco suo: nam corroboraverunt Iacob, et redemerunt se in fide virtutis.
 Quomodo amplificemus Zorobabel? nam et ipse quasi signum in dextera manu:
 sic et Iesum filium Iosedec, qui in diebus suis aedificaverunt domum, et exaltaverunt templum sanctum Domino, paratum in gloriam sempiternam.
 Et Nehemias in memoriam multi temporis, qui erexit nobis muros eversos, et stare fecit portas et seras, qui erexit domos nostras.
 Nemo natus est in terra qualis Henoch, nam et ipse receptus est a terra:
 neque ut Ioseph, qui natus est homo princeps fratrum, firmamentum gentis, rector fratrum, stabilimentum populi:
 et ossa ipsius visitata sunt, et post mortem prophetaverunt.
 Seth et Sem apud homines gloriam adepti sunt, et super omnem animam in origine Adam.


Caput 50

 Simon, Oniae filius, sacerdos magnus, qui in vita sua suffulsit domum, et in diebus suis corroboravit templum.
 Templi etiam altitudo ab ipso fundata est, duplex aedificatio, et excelsi parietes templi.
 In diebus ipsius emanaverunt putei aquarum, et quasi mare adimpleti sunt supra modum.
 Qui curavit gentem suam, et liberavit eam a perditione:
 qui praevaluit amplificare civitatem, qui adeptus est gloriam in conversatione gentis, et ingressum domus et atrii amplificavit.
 Quasi stella matutina in medio nebulae, et quasi luna plena, in diebus suis lucet:
 et quasi sol refulgens, sic ille effulsit in templo Dei.
 Quasi arcus refulgens inter nebulas gloriae, et quasi flos rosarum in diebus vernis, et quasi lilia quae sunt in transitu aquae, et quasi thus redolens in diebus aestatis:
 quasi ignis effulgens, et thus ardens in igne:
 quasi vas auri solidum, ornatum omni lapide pretioso:
 quasi oliva pullulans, et cypressus in altitudinem se extollens, in accipiendo ipsum stolam gloriae, et vestiri eum in consummationem virtutis.
 In ascensu altaris sancti gloriam dedit sanctitatis amictum.
 In accipiendo autem partes de manu sacerdotum, et ipse stans iuxta aram: et circa illum corona fratrum: quasi plantatio cedri in monte Libano,
 sic circa illum steterunt quasi rami palmae: et omnes filii Aaron in gloria sua.
 Oblatio autem Domini in manibus ipsorum coram omni synagoga Israel: et consummatione fungens in ara, amplificare oblationem excelsi Regis,
 porrexit manum suam in libatione, et libavit de sanguine uvae.
 Effudit in fundamento altaris odorem divinum excelso Principi.
 Tunc exclamaverunt filii Aaron, in tubis productilibus sonuerunt: et auditam fecerunt vocem magnam in memoriam coram Deo.
 Tunc omnis populus simul properaverunt, et ceciderunt in faciem super terram, adorare Dominum Deum suum, et dare preces omnipotenti Deo excelso.
 Et amplificaverunt psallentes in vocibus suis, et in magna domo auctus est sonus suavitatis plenus.
 Et rogavit populus Dominum excelsum in prece, usque dum perfectus est honor Domini, et munus suum perfecerunt.
 Tunc descendens, manus suas extulit in omne congregationem filiorum Israel, dare gloriam Deo a labiis suis, et in nomine ipsius gloriari:
 et iteravit orationem suam, volens ostendere virtutem Dei.
 Et nunc orate Deum omnium, qui magna fecit in omni terra, qui auxit dies nostros a ventre matris nostrae, et fecit nobiscum secundum suam misericordiam:
 det nobis iucunditatem cordis, et fieri pacem in diebus nostris in Israel per dies sempiternos:
 credere Israel nobiscum esse Dei misericordiam, ut liberet nos in diebus suis.
 Duas gentes odit anima mea: tertia autem non est gens quam oderim:
 qui sedent in monte Seir, et Philisthiim, et stultus populus qui habitat in Sichimis.
 Doctrinam sapientiae et disciplinae scripsit in codice isto Iesus, filius Sirach, Ierosolymita, qui renovavit sapientiam de corde suo.
 Beatus qui in istis versatur bonis: qui ponit illa in corde suo, sapiens erit semper.
 Si enim haec fecerit, ad omnia valebit, quia lux Dei vestigium eius est.


Caput 51

 Oratio Iesu filii Sirach. Confitebor tibi, Domine rex, et collaudabo te Deum salvatorem meum.
 Confitebor nomini tuo, quoniam adiutor et protector factus es mihi,
 et liberasti corpus meum a perditione: a laqueo linguae iniquae, et a labiis operantium mendacium: et in conspectu astantium factus es mihi adiutor.
 Et liberasti me, secundum multitudinem misericordiae nominis tui, a rugientibus praeparatis ad escam:
 de manibus quaerentium animam meam, et de portis tribulationum quae circumdederunt me;
 a pressura flammae quae circumdedit me, et in medio ignis non sum aestuatus;
 de altitudine ventris inferi, et a lingua coinquinata, et a verbo mendacii, a rege iniquo, et a lingua iniusta.
 Laudabit usque ad mortem anima mea Dominum,
 et vita mea appropinquans erat in inferno deorsum.
 Circumdederunt me undique, et non erat qui adiuvaret: respiciens eram ad adiutorium hominum, et non erat.
 Memoratus sum misericordiae tuae Domine, et operationis tuae, quae a saeculo sunt:
 quoniam eruis sustinentes te, Domine, et liberas eos de manibus gentium.
 Exaltasti super terram habitationem meam, et pro morte defluente deprecatus sum.
 Invocavi Dominum patrem Domini mei, ut non derelinquat me in die tribulationis meae, et in tempore superborum, sine adiutorio.
 Laudabo nomen tuum assidue, et collaudabo illud in confessione: et exaudita est oratio mea,
 et liberasti me de perditione, et eripuisti me de tempore iniquo.
 Propterea confitebor, et laudem dicam tibi, et benedicam nomini Domini.
 Cum adhuc iunior essem, priusquam oberrarem, quaesivi sapientiam palam in oratione mea.
 Ante templum postulabam pro illis, et usque in novissimis inquiram eam: et effloruit tamquam praecox uva.
 Laetatum est cor meum in ea: ambulavit pes meus iter rectum: a iuventute mea investigabam eam.
 Inclinavi modico aurem meam, et excepi illam.
 Multam inveni in meipso sapientiam, et multum profeci in ea.
 Danti mihi sapientiam dabo gloriam:
 consiliatus sum enim ut facerem illam. Zelatus sum bonum, et non confundar.
 Colluctata est anima mea in illa, et in faciendo eam confirmatus sum.
 Manus meas extendi in altum, et insipientiam eius luxi;
 animam meam direxi ad illam, et in agnitione inveni eam.
 Possedi cum ipsa cor ab initio: propter hoc, non derelinquar.
 Venter meus conturbatus est quaerendo illam: propterea bonam possidebo possessionem.
 Dedit mihi Dominus linguam mercedem meam, et in ipsa laudabo eum.
 Appropiate ad me, indocti, et congregate vos in domum disciplinae.
 Quid adhuc retardatis? et quid dicitis in his? animae vestrae sitiunt vehementer.
 Aperui os meum, et locutus sum: Comparate vobis sine argento,
 et collum vestrum subiicite iugo: et suscipiat anima vestra disciplinam: in proximo est enim invenire eam.
 Videte oculis vestris, quia modicum laboravi, et inveni mihi multam requiem.
 Assumite disciplinam in multo numero argenti, et copiosum aurum possidete in ea.
 Laetetur anima vestra in misericordia eius, et non confundemini in laude ipsius.
 Operamini opus vestrum ante tempus, et dabit vobis mercedem vestram in tempore suo.


Prophetia Isaiae



Caput 1

 Visio Isaiae, filii Amos, quam vidit super Iudam et Ierusalem, in diebus Oziae, Ioathan, Achaz, et Ezechiae, regum Iuda.
 Audite, caeli, et auribus percipe, terra, quoniam Dominus locutus est. Filios enutrivi, et exaltavi; ipsi autem spreverunt me.
 Cognovit bos possessorem suum, et asinus praesepe domini sui; Israel autem me non cognovit, et populus meus non intellexit.
 Vae genti peccatrici, populo gravi iniquitate, semini nequam, filiis sceleratis! dereliquerunt Dominum; blasphemaverunt Sanctum Israel; abalienati sunt retrorsum.
 Super quo percutiam vos ultra, addentes praevaricationem? omne caput languidum, et omne cor moerens.
 A planta pedis usque ad verticem, non est in eo sanitas; vulnus, et livor, et plaga tumens, non est circumligata, nec curata medicamine, neque fota oleo.
 Terra vestra deserta; civitates vestrae succensae igni: regionem vestram coram vobis alieni devorant, et desolabitur sicut in vastitate hostili.
 Et derelinquetur filia Sion ut umbraculum in vinea, et sicut tugurium in cucumerario, et sicut civitas quae vastatur.
 Nisi Dominus exercituum reliquisset nobis semen, quasi Sodoma fuissemus, et quasi Gomorrha similes essemus.
 Audite verbum Domini, principes Sodomorum; percipite auribus legem Dei nostri, populus Gomorrhae.
 Quo mihi multitudinem victimarum vestrarum? dicit Dominus. Plenus sum: holocausta arietum, et adipem pinguium, et sanguinem vitulorum et agnorum et hircorum, nolui.
 Cum veniretis ante conspectum meum, quis quaesivit haec de manibus vestris, ut ambularetis in atriis meis?
 Ne offeratis ultra sacrificium frustra: incensum abominatio est mihi. Neomeniam et sabbatum, et festivitates alias, non feram; iniqui sunt coetus vestri.
 Calendas vestras, et solemnitates vestras odivit anima mea: facta sunt mihi molesta; laboravi sustinens.
 Et cum extenderitis manus vestras, avertam oculos meos a vobis, et cum multiplicaveritis orationem, non exaudiam: manus enim vestrae sanguine plenae sunt.
 Lavamini, mundi estote; auferte malum cogitationum vestrarum ab oculis meis: quiescite agere perverse,
 discite benefacere; quaerite iudicium, subvenite oppresso, iudicate pupillo, defendite viduam.
 Et venite, et arguite me, dicit Dominus. Si fuerint peccata vestra ut coccinum, quasi nix dealbabuntur; et si fuerint rubra quasi vermiculus, velut lana alba erunt.
 Si volueritis, et audieritis me, bona terrae comeditis.
 Quod si nolueritis, et me ad iracundiam provocaveritis, gladius devorabit vos, quia os Domini locutum est.
 Quomodo facta est meretrix civitas fidelis, plena iudicii? iustitia habitavit in ea, nunc autem homicidae.
 Argentum tuum versum est in scoriam; vinum tuum mistum est aqua.
 Principes tui infideles, socii furum. Omnes diligunt munera, sequuntur retributiones. Pupillo non iudicant, et causa viduae non ingreditur ad illos.
 Propter hoc ait Dominus, Deus exercituum, Fortis Israel: Heu! consolabor super hostibus meis, et vindicabor de inimicis meis.
 Et convertam manum meam ad te, et excoquam ad puram scoriam tuam, et auferam omne stannum tuum.
 Et restituam iudices tuos ut fuerunt prius, et consiliarios tuos sicut antiquitus; post haec vocaberis civitas iusti, urbs fidelis.
 Sion in iudicio redimetur, et reducent eam in iustitia.
 Et conteret scelestos, et peccatores simul; et qui dereliquerunt Dominum consumentur.
 Confundentur enim ab idolis quibus sacrificaverunt, et erubescetis super hortis quos elegeratis,
 cum fueritis velut quercus defluentibus foliis, et velut hortus absque aqua.
 Et erit fortitudo vestra ut favilla stuppae, et opus vestrum quasi scintilla, et succendetur utrumque simul, et non erit qui extinguat.


Caput 2

 Verbum quod vidit Isaias, filius Amos, super Iuda et Ierusalem.
 Et erit in novissimis diebus: praeparatus mons domus Domini in vertice montium, et elevabitur super colles; et fluent ad eum omnes gentes,
 et ibunt populi multi, et dicent: Venite, et ascendamus ad montem Domini, et ad domum Dei Iacob; et docebit nos vias suas, et ambulabimus in semitis eius, quia de Sion exibit lex, et verbum Domini de Ierusalem.
 Et iudicabit gentes, et arguet populos multos; et conflabunt gladios suos in vomeres, et lanceas suas in falces. Non levabit gens contra gentem gladium, nec exercebuntur ultra ad praelium.
 Domus Iacob, venite, et ambulemus in lumine Domini.
 Proiecisti enim populum tuum, domum Iacob, quia repleti sunt ut olim, et augeres habuerunt ut Philisthiim, et pueris alienis adhaeserunt.
 Repleta est terra argento et auro, et non est finis thesaurorum eius.
 Et repleta est terra eius equis, et innumerabiles quadrigae eius. Et repleta est terra eius idolis; opus manuum suarum adoraverunt, quod fecerunt digiti eorum.
 Et incurvavit se homo, et humiliatus est vir; ne ergo dimittas eis.
 Ingredere in petram, et abscondere in fossa humo a facie timoris Domini, et a gloria maiestatis eius.
 Oculi sublimes hominis humiliati sunt, et incurvabitur altitudo virorum; exaltabitur autem Dominus solus in die illa.
 Quia dies Domini exercituum super omnem superbum, et excelsum, et super omnem arrogantem, et humiliabitur;
 et super omnes cedros Libani sublimes et erectas, et super omnes quercus Basan,
 et super omnes montes excelsos, et super omnes colles elevatos,
 et super omnem turrim excelsam, et super omnem murum munitum,
 et super omnes naves Tharsis, et super omne quod visu pulchrum est,
 et incurvabitur sublimitas hominum, et humiliabitur altitudo virorum, et elevabitur Dominus solus in die illa;
 et idola penitus conterentur;
 et introibunt in speluncas petrarum, et in voragines terrae, a facie formidinis Domini et a gloria maiestatis eius, cum surrexerit percutere terram.
 In die illa proiiciet homo idola argenti sui, et simulacra auri sui, quae fecerat sibi ut adoraret, talpas et vespertiliones.
 Et ingreditur scissuras petrarum et in cavernas saxorum, a facie formidinis Domini, et a gloria maiestatis eius, cum surrexerit percutere terram.
 Quiescite ergo ab homine, cuius spiritus in naribus eius est, quia excelsus reputatus est ipse.


Caput 3

 Ecce enim Dominator, Dominus exercituum, auferet a Ierusalem et a Iuda validum et fortem, omne robur panis, et omne robor aquae;
 fortem, et virum bellatorem, iudicem, et prophetam, et ariolum, et senem;
 principem super quinquaginta, et honorabilem vultu et consiliarium, et sapientem de architectis, et prudentem eloquii mystici.
 Et dabo pueros principes eorum, et effeminati dominabuntur eis;
 et irruet populus, vir ad virum, et unusquisque ad proximum suum; tumultuabitur puer contra senem, et ignobilis contra nobilem.
 Apprehendet enim vir fratrem suum, domesticum patris sui: Vestimentum tibi est, princeps esto noster, ruina autem haec sub manu tua.
 Respondebit in die illa, dicens: Non sum medicus, et in domo mea non est panis neque vestimentum: nolite constituere me principem populi.
 Ruit enim Ierusalem, et Iudas concidit, quia lingua eorum et adinventiones eorum contra Dominum, ut provocarent oculos maiestatis eius.
 Agnitio vultus eorum respondit eis; et peccatum suum quasi Sodoma praedicaverunt, nec absconderunt. Vae animae eorum, quoniam reddita sunt eis mala!
 Dicite iusto quoniam bene, quoniam fructum adinventionum suarum comedet.
 Vae impio in malum! retributio enim manuum eius fiet ei.
 Populum meum exactores sui spoliaverunt, et mulieres dominatae sunt eis. Popule meus, qui te beatum dicunt, ipsi te decipiunt, et viam gressuum tuorum dissipant.
 Stat ad iudicandum Dominus, et stat ad iudicandos populos.
 Dominus ad iudicium veniet cum senibus populi sui, et principibus eius; vos enim depasti estis vineam, et rapina pauperis in domo vestra.
 Quare atteritis populum meum, et facies pauperum commolitis? dicit Dominus Deus exercituum.
 Et dixit Dominus: Pro eo quod elevatae sunt filiae Sion, et ambulaverunt extento collo, et nutibus oculorum ibant, et plaudebant, ambulabant pedibus suis, et composito gradu incedebant;
 decalvabit Dominus verticem filiarum Sion, et Dominus crinem earum nudabit.
 In die illa auferet Dominus ornamentum calceamentum,
 et lunulas, et torques, et monilia, et armillas, et mitras,
 et discriminalia, et periscelidas, et murenulas, et olfactoriola, et inaures,
 et annulos, et gemmas in fronte pendentes,
 et mutatoria, et palliola, et linteamina, et acus,
 et specula, et sindones, et vittas, et theristra.
 Et erit pro suavi odore foetor, et pro zona funiculus, et pro crispanti crine calvitium, et pro fascia pectorali cilicium.
 Pulcherrimi quoque viri tui gladio cadent, et fortes tui in praelio.
 Et moerebunt atque lugebunt portae eius, et desolata in terra sedebit.


Caput 4

 Et apprehendent septem mulieres virum unum in die illa, dicentes: Panem nostrum comedemus, et vestimentis nostris operiemur: tantummodo invocetur nomen tuum super nos; aufer opprobrium nostrum.
 In die illa, erit germen Domini in magnificentia et gloria, et fructus terrae sublimis, et exsultatio his qui salvati fuerint de Israel.
 Et erit: omnis qui relictus fuerit in Sion, et residuus in Ierusalem, Sanctus vocabitur, omnis qui scriptus est in vita in Ierusalem.
 Si abluerit Dominus sordes filiarum Sion, et sanguinem Ierusalem laverit de medio eius, in spiritu iudicii, et spiritu ardoris.
 Et creabit Dominus super omnem locum montis Sion, et ubi invocatus est, nubem per diem et fumum, et splendorem ignis flammantis in nocte: super omnem enim gloriam protectio.
 Et tabernaculum erit in umbraculum, diei ab aestu, et in securitatem et absconsionem a turbine et a pluvia.


Caput 5

 Cantabo dilecto meo canticum patruelis mei vineae suae. Vinea facta est dilecto meo in cornu filio olei.
 Et sepivit eam, et lapides elegit ex illa, et plantavit eam electam; et aedificavit turrim in medio eius, et torcular exstruxit in ea; et exspectavit ut faceret uvas, et fecit labruscas.
 Nunc ergo, habitatores Ierusalem et viri Iuda, iudicate inter me et vineam meam.
 Quid est quod debui ultra facere vineae meae, et non feci ei? an quod exspectavi ut faceret uvas, et fecit labruscas?
 Et nunc ostendam vobis quid ego faciam vineae meae: auferam sepem eius, et erit in direptionem; diruam maceriam eius, et erit in conculcationem.
 Et ponam eam desertam; non putabitur et non fodietur: et ascendent vepres et spinae, et nubibus mandabo ne pluant super eam imbrem.
 Vinea enim Domini exercituum domus Israel est; et vir Iuda germen eius delectabile: et exspectavi ut faceret iudicium, et ecce iniquitas; et iustitiam, et ecce clamor.
 Vae qui coniungitis domum ad domum, et agrum agro copulatis usque ad terminum loci! Numquid habitabitis vos soli in medio terrae?
 In auribus meis sunt haec, dicit Dominus exercituum; nisi domus multae desertae fuerint, grandes et pulchrae, absque habitatore.
 Decem enim iugera vinearum facient lagunculam unam, et triginta modii sementis facient modios tres.
 Vae qui consurgitis mane ad ebrietatem sectandam, et potandum usque ad vesperam, ut vino aestuetis!
 Cithara, et lyra, et tympanum, et tibia, et vinum in conviviis vestris; et opus Domini non respicitis, nec opera manuum eius consideratis.
 Propterea captivus ductus est populus meus, quia non habuit scientiam, et nobiles eius interierunt fame, et multitudo eius siti exaruit.
 Propterea dilatavit infernus animam suam, et aperuit os suum absque ullo termino; et descendent fortes eius, et populus eius, et sublimes gloriosique eius, ad eum.
 Et incurvabitur homo, et humiliabitur vir, et oculi sublimium deprimentur.
 Et exaltabitur Dominus exercituum in iudicio; et Deus sanctus sanctificabitur in iustitia.
 Et pascentur agni iuxta ordinem suum, et deserta in ubertatem versa advenae comedent.
 Vae qui trahitis iniquitatem in funiculis vanitatis, et quasi vinculum plaustri peccatum!
 qui dicitis: Festinet, et cito veniat opus eius, ut videamus; et appropiet, et veniat consilium sancti Israel, et sciemus illud!
 Vae qui dicitis malum bonum, et bonum malum; ponentes tenebras lucem, et lucem tenebras; ponentes amarum in dulce, et dulce in amarum!
 Vae qui sapientes estis in oculis vestris, et coram vobismetipsis prudentes.
 Vae qui potentes estis ad bibendum vinum, et viri fortes ad miscendam ebrietatem!
 qui iustificatis impium pro muneribus, et iustitiam iusti aufertis ab eo!
 Propter hoc, sicut devorat stipulam lingua ignis, et calor flammae exurit, sic radix eorum quasi favilla erit, et germen eorum ut pulvis ascendet; abiecerunt enim legem Domini exercituum, et eloquium sancti Israel blasphemaverunt.
 Ideo iratus est furor Domini in populum suum, et extendit manum suam super eum, et percussit eum: et conturbati sunt montes, et facta sunt morticina eorum quasi stercus in medio platearum. In his omnibus non est adversus furor eius, sed adhuc manus eius extenta.
 Et elevabit signum in nationibus procul, et sibilabit ad eum de finibus terrae: et ecce festinus velociter veniet.
 Non est deficiens neque laborans in eo; non dormitabit, neque dormiet; neque solvetur cingulum renum eius, nec rumpetur corrigia calceamenti eius.
 Sagittae eius acutae, et omnes arcus eius extenti. Ungulae equorum eius ut silex, et rotae eius quasi impetus tempestatis.
 Rugitus eius ut leonis; rugiet ut catuli leonum: et frendet, et tenebit praedam, et amplexabitur, et non erit qui eruat.
 Et sonabit super eum in die illa sicut sonitus maris: aspiciemus in terram, et ecce tenebrae tribulationis, et lux obtenebrata est in caligine eius.


Caput 6

 In anno quo mortuus est rex Ozias, vidi Dominum sedentem super solium excelsum et elevatum; et ea quae sub ipso erant replebant templum.
 Seraphim stabant super illud: sex alae uni, et sex alae alteri; duabus velabant faciem eius, et duabus velabant pedes eius, et duabus volabant.
 Et clamabant alter ad alterum, et dicebant: Sanctus, sanctus, sanctus Dominus, Deus exercituum; plena est omnis terra gloria eius.
 Et commota sunt superliminaria cardinum a voce clamantis, et domus repleta est fumo.
 Et dixi: Vae mihi, quia tacui, quia vir pollutus labiis ego sum, et in medio populi polluta labia habentis ego habito, et regem Dominum exercituum vidi oculis meis.
 Et volavit ad me unus de seraphim, et in manu eius calculus, quem forcipe tulerat de altari,
 et tetigit os meum, et dixit: Ecce tetigit hoc labia tua, et auferetur iniquitas tua, et peccatum tuum mundabitur.
 Et audivi vocem Domini dicentis: Quem mittam? et quis ibit nobis? Et dixi: Ecce ego, mitte me.
 Et dixit: Vade, et dices populo huic: Audite audientes, et nolite intelligere; et videte visionem, et nolite cognoscere.
 Excaeca cor populi huius, et aures eius aggrava, et oculos eius claude: ne forte videat oculis suis, et auribus suis audiat, et corde suo intelligat, et convertatur, et sanem eum.
 Et dixi: Usquequo, Domine? Et dixit: Donec desolentur civitates absque habitatore, et domus sine homine, et terra relinquetur deserta.
 Et longe faciet Dominus homines, et multiplicabitur quae derelicta fuerat in medio terrae.
 Et adhuc in ea decimatio, et convertetur, et erit in ostensionem sicut terebinthus, et sicut quercus quae expandit ramos suos; semen sanctum erit id quod steterit in ea.


Caput 7

 Et factum est in diebus Achaz, filii Ioathan, filii Oziae, regis Iuda, ascendit Rasin, rex Syriae, et Phacee, filius Romeliae, rex Israel, in Ierusalem, ad praeliandum contra eam: et non potuerunt
 debellare eam. Et nuntiaverunt domui David, dicentes: Requievit Syria super Ephraim. Et commotum est cor eius, et cor populi eius, sicut moventur ligna silvarum a facie venti.
 Et dixit Dominus ad Isaiam: Egredere in occursum Achaz, tu et qui derelictus est Iasub, filius tuus, ad extremum aquaeductus piscinae superioris in via agri Fullonis;
 et dices ad eum: Vide ut sileas; noli timere, et cor tuum ne formidet a duabus caudis titionum fumigantium istorum, in ira furoris Rasin, regis Syriae, et filii Romeliae;
 eo quod consilium inierit contra te Syria in malum, Ephraim, et filius Romeliae, dicentes:
 Ascendamus ad Iudam, et suscitemus eum, et avellamus eum ad nos, et ponamus regem in medio eius filium Tabeel.
 Haec dicit Dominus Deus: Non stabit, et non erit istud;
 sed caput Syriae Damascus, et caput Damasci Rasin; et adhuc sexaginta et quinque anni, et desinet Ephraim esse populus;
 et caput Ephraim Samaria, et caput Samariae filius Romeliae. Si non credideritis, non permanebitis.
 Et adiecit Dominus loqui ad Achaz, dicens:
 Pete tibi signum a Domino Deo tuo, in profundum inferni, sive in excelsum supra.
 Et dixit Achaz: Non petam, et non tentabo Dominum.
 Et dixit: Audite ergo, domus David. Numquid parum vobis est molestos esse hominibus, quia molesti estis et Deo meo?
 Propter hoc dabit Dominus ipse vobis signum: ecce virgo concipiet, et pariet filium, et vocabitur nomen eius Emmanuel.
 Butyrum et mel comedet, ut sciat reprobare malum, et eligere bonum.
 Quia antequam sciat puer reprobare malum et eligere bonum, derelinquetur terra quam tu detestaris a facie duorum regum suorum.
 Adducet Dominus super te, et super populum tuum, et super domum patris tui, dies qui non venerunt a diebus separationis Ephraim a Iuda, cum rege Assyriorum.
 Et erit in die illa: sibilabit Dominus muscae quae est in extremo fluminum Aegypti, et api quae est in terra Assur;
 et venient, et requiescent omnes in torrentibus vallium, et in cavernis petrarum, et in omnibus frutetis, et in universis foraminibus.
 In die illa radet Dominus in novacula conducta in his qui trans flumen sunt, in rege Assyriorum, caput et pilos pedum, et barbam universam.
 Et erit in die illa: nutriet homo vaccam boum, et duas oves,
 et prae ubertate lactis comedet butyrum; butyrum enim et mel manducabit omnis qui relictus fuerit in medio terrae.
 Et erit in die illa: omnis locus ubi fuerint mille vites, mille argenteis, in spinas et in vepres erunt.
 Cum sagittis et arcu ingredientur illuc: vepres enim et spinae erunt in universa terra.
 Et omnes montes qui in sarculo sarrientur, non veniet illuc terror spinarum et veprium: et erit in pascua bovis, et in conculcationem pecoris.


Caput 8

 Et dixit Dominus ad me: Sume tibi librum grandem, et scribe in eo stylo hominis: Velociter spolia detrahe, cito praedare.
 Et adhibui mihi testes fideles, Uriam sacerdotem, et Zachariam, filium Barachiae:
 et accessi ad prophetissam, et concepit, et peperit filium. Et dixit Dominus ad me: Voca nomen eius: Accelera spolia detrahere; Festina praedari:
 quia antequam sciat puer vocare patrem suum et matrem suam, auferetur fortitudo Damasci, et spolia Samariae, coram rege Assyriorum.
 Et adiecit Dominus loqui ad me adhuc, dicens:
 Pro eo quod abiecit populus iste aquas Siloe, quae vadunt cum silentio, et assumpsit magis Rasin, et filium Romeliae:
 propter hoc ecce Dominus adducet super eos aquas fluminis fortes et multas, regem Assyriorum, et omnem gloriam eius, et ascendet super omnes rivos eius, et fluet super universas ripas eius;
 et ibit per Iudam, inundans, et transiens: usque ad collum veniet. Et erit extensio alarum eius implens latitudinem terrae tuae, o Emmanuel!
 Congregamini, populi, et vincimini; et audite, universae procul terrae: confortamini, et vincimini; accingite vos, et vincimini.
 Inite consilium, et dissipabitur; loquimini verbum, et non fiet: quia nobiscum Deus.
 Haec enim ait Dominus ad me: Sicut in manu forti erudivit me, ne irem in via populi huius, dicens:
 Non dicatis: Coniuratio; omnia enim quae loquitur populus iste, coniuratio est: et timorem eius ne timeatis, neque paveatis.
 Dominum exercituum ipsum sanctificate; ipse pavor vester, et ipse terror vester:
 et erit vobis in sanctificationem; in lapidem autem offensionis, et in petram scandali, duabus domibus Israel; in laqueum et in ruinam habitantibus Ierusalem.
 Et offendent ex eis plurimi, et cadent, et conterentur, et irretientur, et capientur.
 Liga testimonium, signa legem in discipulis meis.
 Et exspectabo Dominum qui abscondit faciem suam a domo Iacob, et praestolabor eum.
 Ecce ego et pueri mei quos dedit mihi Dominus in signum, et in portentum Israel a Domino exercituum, qui habitat in monte Sion:
 et cum dixerint ad vos: Quaerite a pythonibus et a divinis qui strident in incantationibus suis: numquid non populus a Deo suo requiret, pro vivis a mortuis?
 ad legem magis et ad testimonium. Quod si non dixerint iuxta verbum hoc, non erit eis matutina lux.
 Et transibit per eam, corruet, et esuriet; et cum esurierit, irascetur. Et maledicet regi suo, et Deo suo, et suscipiet sursum,
 et ad terram intuebitur; et ecce tribulatio et tenebrae, dissolutio et angustia, et caligo persequens, et non poterit avolare de angustia sua.


Caput 9

 Primo tempore alleviata est terra Zabulon et terra Nephthali: et novissimo aggravata est via maris trans Iordanem Galilaeae gentium.
 Populus qui ambulabat in tenebris, vidit lucem magnam; habitantibus in regione umbrae mortis, lux orta est eis.
 Multiplicasti gentem, et non magnificasti laetitiam. Laetabuntur coram te, sicut qui laetantur in messe; sicut exsultant victores capta praeda, quando dividunt spolia.
 Iugum enim oneris eius, et virgam humeri eius, et sceptrum exactoris eius superasti, sicut in die Madian.
 Quia omnis violentia praedatio cum tumultu, et vestimentum mistum sanguine, erit in combustionem, et cibus ignis.
 Parvulus enim natus est nobis, et filius datus est nobis, et factus est principatus super humerum eius: et vocabitur nomen eius, Admirabilis, Consiliarius, Deus, Fortis, Pater futuri saeculi, Princeps pacis.
 Multiplicabitur eius imperium, et pacis non erit finis; super solium David, et super regnum eius sedebit, ut confirmet illud et corroboret in iudicio et iustitia, amodo et usque in sempiternum: zelus Domini exercituum faciet hoc.
 Verbum misit Dominus in Iacob, et cecidit in Israel.
 Et sciet omnis populus Ephraim, et habitantes Samariam, in superbia et magnitudine cordis dicentes:
 Lateres ceciderunt, sed quadris lapidibus aedificabimus; sycomoros succiderunt, sed cedros immutabimus.
 Et elevabit Dominus hostes Rasin super eum, et inimicos eius in tumultum vertet.
 Syriam ab oriente, et Philisthiim ab occidente; et devorabunt Israel toto ore. In omnibus his non est aversus furor eius, sed adhuc manus eius extenta.
 Et populus non est reversus ad percutientem se, et Dominum exercituum non inquisierunt.
 Et disperdet Dominus ab Israel caput et caudam, incurvantem et refrenantem, die una.
 Longaevus et honorabilis, ipse est caput; et propheta docens mendacium, ipse est cauda.
 Et erunt qui beatificant populum istum, seducentes; et qui beatificantur, praecipitati.
 Propter hoc super adolescentulis eius non laetabitur Dominus, et pupillorum eius et viduarum non miserebitur: quia omnis hypocrita est et nequam, et universum os locutum est stultitiam; in omnibus his non est aversus furor eius, sed adhuc manus eius extenta.
 Succensa est enim quasi ignis impietas: veprem et spinam vorabit, et succendetur in densitate saltus, et convolvetur superbia fumi.
 In ira Domini exercituum conturbata est terra, et erit populus quasi esca ignis; vir fratri suo non parcet.
 Et declinabit ad dexteram, et esuriet; et comedet ad sinistram, et non saturabitur; unusquisque carnem brachii sui vorabit: Manasses Ephraim, et Ephraim Manassen; simul ipsi contra Iudam.
 In omnibus his non est aversus furor eius, sed adhuc manus eius extenta.


Caput 10

 Vae qui condunt leges iniquas, et scribentes iniustitiam scripserunt,
 ut opprimerent in iudicio pauperes, et vim facerent causae humilium populi mei; ut essent viduae praeda eorum, et pupillos diriperent.
 Quid facietis in die visitationis, et calamitatis de longe venientis? ad cuius confugietis auxilium? et ubi derelinquetis gloriam vestram,
 ne incurvemini sub vinculo, et cum interfectis cadatis? Super omnibus his non est aversus furor eius, sed adhuc manus eius extenta.
 Vae Assur! virga furoris mei et baculus ipse est; in manu eorum indignatio mea.
 Ad gentem fallacem mittam eum, et contra populum furoris mei mandabo illi, ut auferat spolia, et diripiat praedam, et ponat illum in conculcationem quasi lutum platearum.
 Ipse autem non sic arbitrabitur, et cor eius non ita existimabit; sed ad conterendum erit cor eius, et ad internecionem gentium non paucarum.
 Dicet enim:
 Numquid non principes mei simul reges sunt? numquid non ut Charcamis, sic Calano? et ut Arphad, sic Emath? numquid non ut Damascus, sic Samaria?
 Quomodo invenit manus mea regna idoli, sic et simulacra eorum de Ierusalem et de Samaria.
 Numquid non sicut feci Samariae et idolis eius, sic faciam Ierusalem et simulacris eius?
 Et erit, cum impleverit Dominus cuncta opera sua in monte Sion et in Ierusalem, visitabo super fructum magnifici cordis regis Assur, et super gloriam altitudinis oculorum eius.
 Dixit enim: In fortitudine manus meae feci, et in sapientia mea intellexi; et abstuli terminos populorum, et principes eorum depraedatus sum, et detraxi quasi potens in sublimi residentes.
 Et invenit quasi nidum manus mea fortitudinem populorum; et sicut colliguntur ova quae derelicta sunt, sic universam terram ego congregavi; et non fuit qui moveret pennam, et aperiret os, et ganniret.
 Numquid gloriabitur securis contra eum qui secat in ea? aut exaltabitur serra contra eum a quo trahitur? Quomodo si elevetur virga contra elevantem se, et exaltetur baculus, qui utique lignum est.
 Propter hoc mittet Dominator, Dominus exercituum, in pinguibus eius tenuitatem; et subtus gloriam eius succensa ardebit quasi combustio ignis.
 Et erit lumen Israel in igne, et Sanctus eius in flamma; et succendetur, et devorabitur spina eius et vepres in die una.
 Et gloria saltus eius, et carmeli eius, ab anima usque ad carnem consumetur; et erit terrore profugus.
 Et reliquiae ligni saltus eius prae paucitate numerabuntur, et puer scribet eos.
 Et erit in die illa: non adiiciet residuum Israel, et hi qui fugerint de domo Iacob, inniti super eo qui percutit eos; sed innitetur super Dominum, Sanctum Israel, in veritate.
 Reliquiae convertentur; reliquiae, inquam, Iacob ad Deum fortem.
 Si enim fuerit populus tuus, Israel, quasi arena maris, reliquiae convertentur ex eo; consummatio abbreviata inundabit iustitiam.
 Consummationem enim et abbreviationem Dominus Deus exercituum faciet in medio omnis terrae.
 Propter hoc, haec dicit Dominus Deus exercituum: Noli timere, populus meus, habitator Sion, ab Assur: in virga percutiet te, et baculum suum levabit super te, in via Aegypti.
 Adhuc enim paululum modicumque, et consummabitur indignatio et furor meus super scelus eorum.
 Et suscitabit super eum Dominus exercituum flagellum, iuxta plagam Madian in petra Oreb: et virgam suam super mare, et levabit eam in via Aegypti.
 Et erit in die illa: auferetur onus eius de humero tuo et iugum eius de collo tuo, et computrescet iugum a facie olei.
 Veniet in Aiath, transibit in Magron, apud Machmas commendabit vasa sua.
 Transierunt cursim, Gaba sedes nostra; obstupuit Rama, Gabaath Saulis fugit.
 Hinni voce tua, filia Gallim, attende Laisa, paupercula Anathoth.
 Migravit Medemena; habitatores Gabim, confortamini.
 Adhuc dies est ut in Nobe stetur; agitabit manum suam super montem filiae Sion, collem Ierusalem.
 Ecce Dominator, Dominus exercituum, confringet lagunculam in terrore; et excelsi statura succidentur, et sublimes humiliabuntur.
 Et subvertentur condensa saltus ferro; et Libanus cum excelsis cadet.


Caput 11

 Et egredietur virga de radice Iesse, et flos de radice eius ascendet.
 Et requiescet super eum spiritus Domini: spiritus sapientiae et intellectus, spiritus consilii et fortitudinis, spiritus scientiae et pietatis;
 et replebit eum spiritus timoris Domini. Non secundum visionem oculorum iudicabit, neque secundum auditum aurium arguet;
 sed iudicabit in iustitia pauperes, et arguet in aequitate pro mansuetis terrae; et percutiet terram virga oris sui, et spiritu labiorum suorum interficiet impium.
 Et erit iustitia cingulum lumborum eius, et fides cinctorium renum eius.
 Habitabit lupus cum agno, et pardus cum haedo accubabit; vitulus, et leo, et ovis, simul morabuntur, et puer parvulus minabit eos.
 Vitulus et ursus pascentur, simul requiescent catuli eorum; et leo quasi bos comedet paleas.
 Et delectabitur infans ab ubere super foramine aspidis; et in caverna reguli qui ablactatus fuerit manum suam mittet.
 Non nocebunt, et non occident in universo monte sancto meo, quia repleta est terra scientia Domini, sicut aquae maris operientes.
 In die illa radix Iesse, qui stat in signum populorum, ipsum gentes deprecabuntur, et erit sepulchrum eius gloriosum.
 Et erit in die illa: adiiciet Dominus secundo manum suam ad possidendum residuum populi sui, quod relinquetur ab Assyriis, et ab Aegypto, et a Phetros, et ab Aethiopia, et ab Aelam, et a Sennaar, et ab Emath, et ab insulis maris.
 Et levabit signum in nationes, et congregabit profugos Israel, et dispersos Iuda colliget a quatuor plagis terrae.
 Et auferetur zelus Ephraim, et hostes Iuda peribunt; Ephraim non aemulabitur Iudam, et Iudas non pugnabit contra Ephraim.
 Et volabunt in humeros Philisthiim per mare, simul praedabuntur filios orientis; Idumaea et Moab praeceptum manus eorum, et filii Ammon obedientes erunt.
 Et desolabit Dominus linguam maris Aegypti, et levabit manum suam super flumen in fortitudine spiritus sui; et percutiet eum in septem rivis, ita ut transeant per eum calceati.
 Et erit via residuo populo meo qui relinquetur ab Assyriis, sicut fuit Israeli in die illa qua ascendit de terra Aegypti.


Caput 12

 Et dices in die illa: Confitebor tibi, Domine, quoniam iratus es mihi; conversus est furor tuus, et consolatus es me.
 Ecce Deus salvator meus; fiducialiter agam, et non timebo: quia fortitudo mea et laus mea Dominus, et factus est mihi in salutem.
 Haurietis aquas in gaudio de fontibus salvatoris.
 Et dicetis in die illa: Confitemini Domino et invocate nomen eius; notas facite in populis adinventiones eius; mementote quoniam excelsum est nomen eius.
 Cantate Domino, quoniam magnifice fecit; annuntiate hoc in universa terra.
 Exsulta et lauda, habitatio Sion, quia magnus in medio tui Sanctus Israel.


Caput 13

 Onus Babylonis, quod vidit Isaias, filius Amos.
 Super montem caliginosum levate signum: exaltate vocem, levate manum, et ingrediantur portas duces.
 Ego mandavi sanctificatis meis, et vocavi fortes meos in ira mea, exsultantes in gloria mea.
 Vox multitudinis in montibus, quasi populorum frequentium; vox sonitus regum, gentium congregatarum. Dominus exercituum praecepit militiae belli,
 venientibus de terra procul, a summitate caeli; Dominus, et vasa furoris eius, ut disperdat omnem terram.
 Ululate, quia prope est dies Domini; quasi vastitas a Domino veniet.
 Propter hoc omnes manus dissolventur, et omne cor hominis contabescet,
 et conteretur. Torsiones et dolores tenebunt; quasi parturiens dolebunt: unusquisque ad proximum suum stupebit, facies combustae vultus eorum.
 Ecce dies Domini veniet, crudelis, et indignationis plenus, et irae, furorisque, ad ponendam terram in solitudinem, et peccatores eius conterendos de ea.
 Quoniam stellae caeli, et splendor earum, non expandent lumen suum; obtenebratus est sol in ortu suo, et luna non splendebit in lumine suo.
 Et visitabo super orbis mala, et contra impios iniquitatem eorum; et quiescere faciam superbiam infidelium, et arrogantiam fortium humiliabo.
 Pretiosior erit vir auro, et homo mundo obrizo.
 Super hoc caelum turbabo; et movebitur terra de loco suo, propter indignationem Domini exercituum, et propter diem irae furoris eius.
 Et erit quasi damula fugiens, et quasi ovis, et non erit qui congreget. Unusquisque ad populum suum convertetur, et singuli ad terram suam fugient.
 Omnis qui inventus fuerit occidetur, et omnis qui supervenerit cadet in gladio;
 infantes eorum allidentur in oculis eorum, diripientur domus eorum, et uxores eorum violabuntur.
 Ecce ego suscitabo super eos Medos, qui argentum non quaerant, nec aurum velint;
 sed sagittis parvulos interficient, et lactantibus uteris non miserebuntur, et super filios non parcet oculus eorum.
 Et erit Babylon illa gloriosa in regnis, inclyta superbia Chaldaeorum, sicut subvertit Dominus Sodomam et Gomorrham.
 Non habitabitur usque in finem, et non fundabitur usque ad generationem et generationem; nec ponet ibi tentoria Arabs, nec pastores requiescent ibi.
 Sed requiescent ibi bestiae, et replebuntur domus eorum draconibus, et habitabunt ibi struthiones, et pilosi saltabunt ibi;
 et respondebunt ibi ululae in aedibus eius, et sirenes in delubris voluptatis.


Caput 14

 Prope est ut veniat tempus eius, et dies eius non elongabuntur. Miserebitur enim Dominus Iacob, et eliget adhuc de Israel, et requiescere eos faciet super humum suam; adiungetur advena ad eos, et adhaerebit domui Iacob.
 Et tenebunt eos populi, et adducent eos in locum suum; et possidebit eos domus Israel super terram Domini in servos et ancillas: et erunt capientes eos qui se ceperant, et subiicient exactores suos.
 Et erit in die illa: cum requiem dederit tibi Deus a labore tuo, et a concussione tua, et a servitute dura qua ante servisti,
 sumes parabolam istam contra regem Babylonis, et dices: Quomodo cessavit exactor; quievit tributum?
 Contrivit Dominus baculum impiorum, virgam dominantium,
 caedentem populos in indignatione plaga insanabili, subiicientem in furore gentes, persequentem crudeliter.
 Conquievit et siluit omnis terra, gavisa est et exsultavit;
 abietes quoque laetatae sunt super te, et cedri Libani: ex quo dormisti, non ascendet qui succidat nos.
 Infernus subter conturbatus est in occursum adventus tui; suscitavit tibi gigantes. Omnes principes terrae surrexerunt de soliis suis, omnes principes nationum.
 Universi respondebunt, et dicent tibi: Et tu vulneratus es sicut et nos; nostri similis effectus es.
 Detracta est ad inferos superbia tua, concidit cadaver tuum; subter te sternetur tinea, et operimentum tuum erunt vermes.
 Quomodo cecidisti de caelo, Lucifer, qui mane oriebaris? corruisti in terram, qui vulnerabas gentes?
 Qui dicebas in corde tuo: In caelum conscendam, super astra Dei exaltabo solium meum; sedebo in monte testamenti, in lateribus aquilonis;
 ascendam super altitudinem nubium, similis ero Altissimo?
 Verumtamen ad infernum detraheris, in profundum laci.
 Qui te viderint, ad te inclinabuntur, teque prospicient: Numquid iste est vir qui conturbavit terram, qui concussit regna,
 qui posuit orbem desertum, et urbes eius destruxit, vinctis eius non aperuit carcerem?
 Omnes reges gentium universi dormierunt in gloria, vir in domo sua;
 tu autem proiectus es de sepulchro tuo, quasi stirps inutilis pollutus, et obvolutus cum his qui interfecti sunt gladio, et descenderunt ad fundamenta laci, quasi cadaver putridum.
 Non habebis consortium, neque cum eis in sepultura; tu enim terram tuam disperdidisti, tu populum tuum occidisti: non vocabitur in aeternum semen pessimorum.
 Praeparate filios eius occisioni, in iniquitate patrum suorum: non consurgent, nec haereditabunt terram, neque implebunt faciem orbis civitatum.
 Et consurgam super eos, dicit Dominus exercituum; et perdam Babylonis nomen, et reliquias, et germen, et progeniem, dicit Dominus;
 et ponam eam in possessionem ericii, et in paludes aquarum, et scopabo eam in scopa terens, dicit Dominus exercituum.
 Iuravit Dominus exercituum, dicens: Si non, ut putavi, ita erit; et quomodo mente tractavi,
 sic eveniet: ut conteram Assyrium in terra mea, et in montibus meis conculcem eum; et auferetur ab eis iugum eius, et onus illius ab humero eorum tolletur.
 Hoc consilium quod cogitavi super omnem terram; et haec est manus extenta super universas gentes.
 Dominus enim exercituum decrevit; et quis poterit infirmare? et manus eius extenta; et quis avertet eam?
 In anno quo mortuus est rex Achaz, factum est onus istud:
 Ne laetaris, Philisthaea omnis tu, quoniam comminuta est virga percussoris tui; de radice enim colubri egredietur regulus, et semen eius absorbens volucrem.
 Et pascentur primogeniti pauperum, et pauperes fiducialiter requiescent; et interire faciam in fame radicem tuam, et reliquias tuas interficiam.
 Ulula, porta; clama civitas; prostrata est Philisthaea omnis; ab aquilone enim fumus veniet, et non est qui effugiet agmen eius.
 Et quid respondebitur nuntiis gentis? Quia Dominus fundavit Sion, et in ipso sperabunt pauperes populi eius.


Caput 15

 Onus Moab. Quia nocte vastata est Ar Moab, conticuit; quia nocte vastatus est murus Moab, conticuit.
 Ascendit domus, et Dibon ad excelsa, in planctum super Nabo; et super Medaba, Moab ululavit; in cunctis capitibus eius calvitium, et omnis barba radetur.
 In triviis eius accincti sunt sacco; super tecta eius et in plateis eius omnis ululatus descendit in fletum.
 Clamabit Hesebon et Eleale, usque Iasa audita est vox eorum; super hoc expediti Moab ululabunt, anima eius ululabit sibi.
 Cor meum ad Moab clamabit; vectes eius usque ad Segor, vitulam conternantem; per ascensum enim Luith flens ascendet, et in via Oronaim clamorem contritionis levabunt.
 Aquae enim Nemrim desertae erunt, quia aruit herba, defecit germen, viror omnis interiit.
 Secundum magnitudinem operis, et visitatio eorum: ad torrentem Salicum ducent eos.
 Quoniam circuivit clamor terminum Moab; usque ad Gallim ululatus eius, et usque ad puteum Elim clamor eius.
 Quia aquae Dibon repletae sunt sanguine; ponam enim super Dibon additamenta; his qui fugerint de Moab leonem, et reliquiis terrae.


Caput 16

 Emitte agnum, Domine, dominatorem terrae, de petra deserti ad montem filiae Sion.
 Et erit: sicut avis fugiens, et pulli de nido avolantes, sic erunt filiae Moab in transcensu Arnon.
 Ini consilium, coge concilium; pone quasi noctem umbram tuam in meridie; absconde fugientes, et vagos ne prodas.
 Habitabunt apud te profugi mei; Moab, esto latibulum eorum a facie vastatoris: finitus est enim pulvis, consummatus est miser, defecit qui conculcabat terram.
 Et praeparabitur in misericordia solium, et sedebit super illud in veritate in tabernaculo David, iudicans et quaerens iudicium, et velociter reddens quod iustum est.
 Audivimus superbiam Moab: superbus est valde; superbia eius, et arrogantia eius, et indignatio eius plus quam fortitudo eius.
 Idcirco ululabit Moab ad Moab; universus ululabit: his qui laetantur super muros cocti lateris, loquimini plagas suas.
 Quoniam suburbana Hesebon deserta sunt, et vineam Sabama domini gentium exciderunt: flagella eius usque ad Iazer pervenerunt, erraverunt in deserto; propagines eius relictae sunt, transierunt mare.
 Super hoc plorabo in fletu Iazer vineam Sabama; inebriabo de lacrima mea, Hesebon et Eleale, quoniam super vindemiam tuam et super messem tuam vox calcantium irruit.
 Et auferetur laetitia et exsultatio de Carmelo, et in vineis non exsultabit neque iubilabit. Vinum in torculari non calcabit qui calcare consueverat; vocem calcantium abstuli.
 Super hoc venter meus ad Moab quasi cithara sonabit, et viscera mea ad murum cocti lateris.
 Et erit: cum apparuerit quod laboravit Moab super excelsis suis, ingredietur ad sancta sua ut obsecret, et non valebit.
 Hoc verbum quod locutus est Dominus ad Moab ex tunc.
 Et nunc locutus est Dominus, dicens: In tribus annis, quasi anni mercenarii, auferetur gloria Moab super omni populo multo, et relinquetur parvus et modicus, nequaquam multus.


Caput 17

 Onus Damasci. Ecce Damascus desinet esse civitas, et erit sicut acervus lapidum in ruina.
 Derelictae civitates Aroer gregibus erunt, et requiescent ibi, et non erit qui exterreat.
 Et cessabit adiutorium ab Ephraim, et regnum a Damasco; et reliquiae Syriae sicut gloria filiorum Israel erunt, dicit Dominus exercituum.
 Et erit in die illa: attenuabitur gloria Iacob, et pinguedo carnis eius marcescet.
 Et erit sicut congregans in messe quod restiterit, et brachium eius spicas leget; et erit sicut quaerens spicas in valle Raphaim.
 Et relinquetur in eo sicut racemus et sicut excussio oleae duarum vel trium olivarum in summitate rami, sive quatuor aut quinque in cacuminibus eius fructus eius, dicit Dominus Deus Israel.
 In die illa inclinabitur homo ad factorem suum, et oculi eius ad Sanctum Israel respicient;
 et non inclinabitur ad altaria quae fecerunt manus eius; et quae operati sunt digiti eius non respiciet lucos et delubra.
 In die illa erunt civitates fortitudinis eius derelictae sicut aratra, et segetes quae derelictae sunt a facie filiorum Israel; et eris deserta.
 Quia oblitus es Dei salvatoris tui, et fortis adiutoris tui non es recordata: propterea plantabis plantationem fidelem, et germen alienum seminabis;
 in die plantationis tuae labrusca, et mane semen tuum florebit; ablata est messis in die haereditatis, et dolebit graviter.
 Vae multitudini populorum multorum, ut multitudo maris sonantis; et tumultus turbarum, sicut sonitus aquarum multarum.
 Sonabunt populi sicut sonitus aquarum inundantium, et increpabit eum, et fugiet procul; et rapietur sicut pulvis montium a facie venti, et sicut turbo coram tempestate.
 In tempore vespere, et ecce turbatio; in matutino, et non subsistet. Haec est pars eorum qui vastaverunt nos, et sors diripientium nos.


Caput 18

 Vae terrae cymbalo alarum, quae est trans flumina Aethiopiae,
 qui mittit in mare legatos, et in vasis papyri super aquas. Ite, angeli veloces, ad gentem convulsam et dilaceratam; ad populum terribilem, post quem non est alius; ad gentem exspectantem et conculcatam, cuius diripuerunt flumina terram eius.
 Omnes habitatores orbis, qui moramini in terra, cum elevatum fuerit signum in montibus, videbitis, et clangorem tubae audietis.
 Quia haec dicit Dominus ad me: Quiescam et considerabo in loco meo, sicut meridiana lux clara est, et sicut nubes roris in die messis.
 Ante messem enim totus effloruit, et immatura perfectio germinabit; et praecidentur ramusculi eius falcibus, et quae derelicta fuerint abscindentur et excutientur.
 Et relinquentur simul avibus montium et bestiis terrae; et aestate perpetua erunt super eum volucres, et omnes bestiae terrae super illum hiemabunt.
 In tempore illo deferetur munus Domino exercituum a populo divulso et dilacerato, a populo terribili, post quem non fuit alius; a gente exspectante, exspectante et conculcata, cuius diripuerunt flumina terram eius; ad locum nominis Domini exercituum, montem Sion.


Caput 19

 Onus Aegypti. Ecce Dominus ascendet super nubem levem, et ingredietur Aegyptum, et commovebuntur simulacra Aegypti a facie eius, et cor Aegypti tabescet in medio eius,
 et concurrere faciam Aegyptios adversus Aegyptios; et pugnabit vir contra fratrem suum, et vir contra amicum suum, civitas adversus civitatem, regnum adversus regnum.
 Et dirumpetur spiritus Aegypti in visceribus eius, et consilium eius praecipitabo; et interrogabunt simulacra sua, et divinos suos, et pythones, et ariolos.
 Et tradam Aegyptum in manu dominorum crudelium, et rex fortis dominabitur eorum, ait Dominus Deus exercituum.
 Et arescet aqua de mari, et fluvius desolabitur atque siccabitur.
 Et deficient flumina, attenuabuntur et siccabuntur rivi aggerum, calamus et iuncus marcescet.
 Nudabitur alveus rivi a fonte suo, et omnis sementis irrigua siccabitur, arescet, et non erit.
 Et moerebunt piscatores, et lugebunt omnes mittentes in flumen hamum; et expandentes rete super faciem aquarum emarcescent.
 Confundentur qui operabantur linum, pectentes et texentes subtilia.
 Et erunt irrigua eius flaccentia: omnes qui faciebant lacunas ad capiendos pisces.
 Stulti principes Taneos, sapientes consiliarii Pharaonis dederunt consilium insipiens. Quomodo dicetis Pharaoni: Filius sapientium ego, filius regum antiquorum?
 Ubi nunc sunt sapientes tui? annuntient tibi, et indicent quid cogitaverit Dominus exercituum super Aegyptum.
 Stulti facti sunt principes Taneos, emarcuerunt principes Mempheos; deceperunt Aegyptum, angulum populorum eius.
 Dominus miscuit in medio eius spiritum vertiginis; et errare fecerunt Aegyptum in omni opere suo, sicut errat ebrius et vomens.
 Et non erit Aegypto opus quod faciat caput et caudam, incurvantem et refrenantem.
 In die illa erit Aegyptus quasi mulieres; et stupebunt, et timebunt a facie commotionis manus Domini exercituum, quam ipse movebit super eam.
 Et erit terra Iuda Aegypto in pavorem; omnis qui illius fuerit recordatus pavebit a facie consilii Domini exercituum, quod ipse cogitavit super eam.
 In die illa erunt quinque civitates in terra Aegypti loquentes lingua Chanaan, et iurantes per Dominum exercituum: Civitas solis vocabitur una.
 In die illa erit altare Domini in medio terrae Aegypti, et titulus Domini iuxta terminum eius.
 Erit in signum et in testimonium Domino exercituum in terra Aegypti; clamabunt enim ad Dominum a facie tribulationis, et mittet eis salvatorem et propugnatorem qui liberet eos.
 Et cognoscetur Dominus ab Aegypto, et cognoscent Aegyptii Dominum in die illa; et colent eum in hostiis et in muneribus; et vota vovebunt Domino, et solvent.
 Et percutiet Dominus Aegyptum plaga, et sanabit eam; et revertentur ad Dominum, et placabitur eis, et sanabit eos.
 In die illa erit via de Aegypto in Assyrios; et intrabit Assyrius Aegyptum, et Aegyptius in Assyrios, et servient Aegyptii Assur.
 In die illa erit Israel tertius Aegyptio et Assyrio; benedictio in medio terrae
 cui benedixit Dominus exercituum, dicens: Benedictus populus meus Aegypti, et opus manuum mearum Assyrio; haereditas autem mea Israel.


Caput 20

 In anno quo ingressus est Thathan in Azotum, cum misisset eum Sargon, rex Assyriorum, et pugnasset contra Azotum, et cepisset eam:
 in tempore illo locutus est Dominus in manu Isaiae, filii Amos, dicens: Vade, et solve saccum de lumbis tuis, et calceamenta tua tolle de pedibus tuis. Et fecit sic, vadens nudus et discalceatus.
 Et dixit Dominus: Sicut ambulavit servus meus Isaias nudus et discalceatus, trium annorum signum et portentum erit super Aegyptum et super Aethiopiam;
 sic minabit rex Assyriorum captivitatem Aegypti, et transmigrationem Aethiopiae, iuvenum et senum, nudam et discalceatam, discoopertis natibus, ad ignominiam Aegypti.
 Et timebunt, et confundentur ab Aethiopia spe sua, et ab Aegypto gloria sua.
 Et dicet habitator insulae huius in die illa: Ecce haec erat spes nostra, ad quos confugimus in auxilium, ut liberarent nos a facie regis Assyriorum: et quomodo effugere poterimus nos?


Caput 21

 Onus deserti maris. Sicut turbines ab africo veniunt, de deserto venit, de terra horribili.
 Visio dura nuntiata est mihi: qui incredulus est infideliter agit; et qui depopulator est vastat. Ascende, Aelam; obside, Mede; omnem gemitum eius cessare feci.
 Propterea repleti sunt lumbi mei dolore; angustia possedit me sicut angustia parturientis; corrui cum audirem, conturbatus sum cum viderem.
 Emarcuit cor meum; tenebrae stupefecerunt me: Babylon dilecta mea posita est mihi in miraculum.
 Pone mensam, contemplare in specula comedentes et bibentes: surgite, principes, arripite clypeum.
 Haec enim dixit mihi Dominus: Vade, et pone speculatorem, et quodcumque viderit annuntiet.
 Et vidit currum duorum equitum, ascensorem asini, et ascensorem cameli; et contemplatus est diligenter multo intuitu.
 Et clamavit leo: Super speculam Domini ego sum, stans iugiter per diem; et super custodiam meam ego sum, stans totis noctibus.
 Ecce iste venit ascensor vir bigae equitum; et respondit, et dixit: Cecidit, cecidit Babylon, et omnia sculptilia deorum eius contrita sunt in terram.
 Tritura mea et filii areae meae, quae audivi a Domino exercituum, Deo Israel, annuntiavi vobis.
 Onus Duma. Ad me clamat ex Seir: Custos, quid de nocte? custos, quid de nocte?
 Dixit custos: Venit mane et nox; si quaeritis, quaerite; convertimini, venite.
 Onus in Arabia. In saltu ad vesperam dormietis, in semitis Dedanim.
 Occurrentes sitienti ferte aquam, qui habitatis terram austri; cum panibus occurrite fugienti.
 A facie enim gladiorum fugerunt, a facie gladii imminentis, a facie arcus extenti, a facie gravis praelii.
 Quoniam haec dicit Dominus ad me: Adhuc in uno anno, quasi in anno mercenarii, et auferetur omnis gloria Cedar.
 Et reliquiae numeri sagittariorum fortium de filiis Cedar imminuentur; Dominus enim Deus Israel locutus est.


Caput 22

 Onus vallis Visionis. Quidnam quoque tibi est, quia ascendisti et tu omnis in tecta?
 Clamoris plena, urbs frequens, civitas exsultans; interfecti tui, non interfecti gladio, nec mortui in bello.
 Cuncti principes tui fugerunt simul dureque ligati sunt; omnes qui inventi sunt vincti sunt pariter; procul fugerunt.
 Propterea dixi: Recedite a me: amare flebo; nolite incumbere ut consolemini me super vastitate filiae populi mei;
 dies enim interfectionis, et conculcationis, et fletuum, Domino Deo exercituum, in valle Visionis, scrutans murum, et magnificus super montem.
 Et Aelam sumpsit pharetram, currum hominis equitis, et parietem nudavit clypeus.
 Et erunt electae valles tuae plenae quadrigarum, et equites ponent sedes suas in porta.
 Et revelabitur operimentum Iudae, et videbis in die illa armamentarium domus saltus.
 Et scissuras civitatis David videbitis, quia multiplicatae sunt; et congregastis aquas piscinae inferioris,
 et domos Ierusalem numerastis, et destruxistis domos ad muniendum murum.
 Et lacum fecistis inter duos muros ad aquam piscinae veteris; et non suspexistis ad eum qui fecerat eam, et operatorem eius de longe non vidistis.
 Et vocabit Dominus Deus exercituum in die illa ad fletum, et ad planctum, ad calvitium, et ad cingulum sacci;
 et ecce gaudium et laetitia, occidere vitulos et iugulare arietes, comedere carnes, et bibere vinum: comedamus et bibamus, cras enim moriemur.
 Et revelata est in auribus meis vox Domini exercituum: Si dimittetur iniquitas haec vobis donec moriamini, dicit Dominus Deus exercituum.
 Haec dicit Dominus Deus exercituum: Vade, ingredere ad eum qui habitat in tabernaculo, ad Sobnam, praepositum templi, et dices ad eum:
 Quid tu hic, aut quasi quis hic? quia excidisti tibi hic sepulchrum, excidisti in excelso memoriale diligenter, in petra tabernaculum tibi.
 Ecce Dominus asportari te faciet, sicut asportatur gallus gallinaceus; et quasi amictum, sic sublevabit te.
 Coronas coronabit te tribulatione; quasi pilam mittet te in terram latam et spatiosam; ibi morieris, et ibi erit currus gloriae tuae, ignominia domus domini tui.
 Et expellam te de statione tua, et de ministerio tuo deponam te.
 Et erit in die illa: vocabo servum meum Eliacim, filium Helciae,
 et induam illum tunica tua, et cingulo tuo confortabo eum, et potestatem tuam dabo in manu eius; et erit quasi pater habitantibus Ierusalem et domui Iuda.
 Et dabo clavem domus David super humerum eius; et aperiet, et non erit qui claudat; et claudet, et non erit qui aperiat.
 Et figam illum paxillum in loco fideli, et erit in solium gloriae domui patris eius.
 Et suspendent super eum omnem gloriam domus patris eius; vasorum diversa genera, omne vas parvulum, a vasis craterarum usque ad omne vas musicorum.
 In die illa, dicit Dominus exercituum, auferetur paxillus qui fixus fuerat in loco fideli, et frangetur, et cadet, et peribit quod pependerat in eo, quia Dominus locutus est.


Caput 23

 Onus Tyri. Ululate, naves maris, quia vastata est domus unde venire consueverant: de terra Cethim revelatum est eis.
 Tacete, qui habitatis in insula; negotiatores Sidonis, transfretantes mare, repleverunt te.
 In aquis multis semen Nili; messis fluminis fruges eius: et facta est negotiatio gentium.
 Erubesce, Sidon; ait enim mare, fortitudo maris, dicens: Non parturivi, et non peperi, et non enutrivi iuvenes, nec ad incrementum perduxi virgines.
 Cum auditum fuerit in Aegypto, dolebunt cum audierint de Tiro.
 Transite maria, ululate, qui habitatis in insula!
 Numquid non vestra haec est, quae gloriabatur a diebus pristinis in antiquitate sua? Ducent eam pedes sui longe ad peregrinandum.
 Quis cogitavit hoc super Tyrum quondam coronatam, cuius negotiatores principes, institores eius inclyti terrae?
 Dominus exercituum cogitavit hoc, ut detraheret superbiam omnis gloriae, et ad ignominiam deduceret universos inclytos terrae.
 Transi terram tuam quasi flumen, filia maris! non est cingulum ultra tibi.
 Manum suam extendit super mare; conturbavit regna. Dominus mandavit adversus Chanaan, ut contereret fortes eius;
 et dixit: Non adiicies ultra ut glorieris, calumniam sustinens virgo filia Sidonis: in Cethim consurgens transfreta: ibi quoque non erit requies tibi.
 Ecce terra Chaldaeorum, talis populus non fuit: Assur fundavit eam; in captivitatem traduxerunt robustos eius, suffoderunt domos eius, posuerunt eam in ruinam.
 Ululate, naves maris, quia devastata est fortitudo vestra.
 Et erit in die illa: in oblivione eris, o Tyre! septuaginta annis, sicut dies regis unius; post septuaginta autem annos erit Tyro quasi canticum meretricis:
 Sume citharam, circui civitatem, meretrix oblivioni tradita: bene cane, frequenta canticum, ut memoria tui sit.
 Et erit post septuaginta annos: visitabit Dominus Tyrum, et reducet eam ad mercedes suas, et rursum fornicabitur cum universis regnis terrae super faciem terrae;
 et erunt negotiationes eius et mercedes eius sanctificatae Domino: non condentur neque reponentur, quia his qui habitaverint coram Domino erit negotiatio eius, ut manducent in saturitatem, et vestiantur usque ad vetustatem.


Caput 24

 Ecce Dominus dissipabit terram: et nudabit eam, et affliget faciem eius, et disperget habitatores eius.
 Et erit sicut populus, sic sacerdos; et sicut servus, sic dominus eius; sicut ancilla, sic domina eius; sicut emens, sic ille qui vendit; sicut foenerator, sic is qui mutuum accipit; sicut qui repetit, sic qui debet.
 Dissipatione dissipabitur terra, et direptione praedabitur; Dominus enim locutus est verbum hoc.
 Luxit, et defluxit terra, et infirmata est; defluxit orbis, infirmata est altitudo populi terrae.
 Et terra infecta est ab habitatoribus suis, quia transgressi sunt leges, mutaverunt ius, dissipaverunt foedus sempiternum.
 Propter hoc maledictio vorabit terram, et peccabunt habitatores eius; ideoque insanient cultores eius, et relinquentur homines pauci.
 Luxit vindemia, infirmata est vitis, ingemuerunt omnes qui laetabantur corde;
 cessavit gaudium tympanorum, quievit sonitus laetantium, conticuit dulcedo citharae.
 Cum cantico non bibent vinum; amara erit potio bibentibus illam.
 Attrita est civitas vanitatis, clausa est omnis domus, nullo introeunte.
 Clamor erit super vino in plateis, deserta est omnia laetitia, translatum est gaudium terrae.
 Relicta est in urbe solitudo, et calamitas opprimet portas.
 Quia haec erunt in medio terrae in medio populorum, quomodo si paucae olivae quae remanserunt excutiantur ex olea et racemi, cum fuerit finita vindemia.
 Hi levabunt vocem suam, atque laudabunt: cum glorificatus fuerit Dominus, hinnient de mari.
 Propter hoc in doctrinis glorificate Dominum; in insulis maris nomen Domini Dei Israel.
 A finibus terrae laudes audivimus, gloriam Iusti. Et dixi: Secretum meum mihi, secretum meum mihi. Vae mihi! praevaricantes praevaricati sunt, et praevaricatione transgressorum praevaricati sunt.
 Formido, et fovea, et laqueus super te, qui habitator es terrae.
 Et erit: qui fugerit a voce formidinis cadet in foveam; et qui se explicaverit de fovea tenebitur laqueo; quia cataractae de excelsis apertae sunt et concutientur fundamenta terrae.
 Confractione confringetur terra, contritione conteretur terra, commotione commovebitur terra;
 agitatione agitabitur terra sicut ebrius, et auferetur quasi tabernaculum unius noctis; et gravabit eam iniquitas sua, et corruet, et non adiiciet ut resurgat.
 Et erit: in die illa visitabit Dominus super militiam caeli in excelso, et super reges terrae qui sunt super terram;
 et congregabuntur in congregatione unius fascis in lacum, et claudentur ibi in carcere, et post multos dies visitabuntur.
 Et erubescet luna, et confundetur sol, cum regnaverit Dominus exercituum in monte Sion et in Ierusalem et in conspectu senum suorum fuerit glorificatus.


Caput 25

 Domine, Deus meus es tu; exaltabo te, et confitebor nomini tuo: quoniam fecisti mirabilia, cogitationes antiquas fideles. Amen.
 Quia posuisti civitatem in tumulum, urbem fortem in ruinam, domum alienorum: ut non sit civitas, et in sempiternum non aedificetur.
 Super hoc laudabit te populus fortis; civitas gentium robustarum timebit te:
 quia factus es fortitudo pauperi, fortitudo egeno in tribulatione sua, spes a turbine, umbraculum ab aestu; spiritus enim robustorum quasi turbo impellens parietem.
 Sicut aestus in siti, tumultum alienorum humiliabis; et quasi calore sub nube torrente, propaginem fortium marcescere facies.
 Et faciet Dominus exercituum omnibus populis in monte hoc convivium pinguium, convivium vindemiae, pinguium medullatorum, vindemiae defaecatae.
 Et praecipitabit in monte isto faciem vinculi colligati super omnes populos, et telam quam orditus est super omnes nationes.
 Praecipitabit mortem in sempiternum; et auferet Dominus Deus lacrimam ab omni facie, et opprobrium populi sui auferet de universa terra: quia Dominus locutus est.
 Et dicet in die illa: Ecce Deus noster iste; exspectavimus eum, et salvabit nos; iste Dominus, sustinuimus eum: exsultabimus, et laetabimur in salutari eius.
 Quia requiescet manus Domini in monte isto; et triturabitur Moab sub eo, sicuti teruntur paleae in plaustro.
 Et extendet manus suas sub eo sicut extendit natans ad natandum; et humiliabit gloriam eius cum allisione manuum eius.
 Et munimenta sublimium murorum tuorum concident, et humiliabuntur, et detrahentur in terram usque ad pulverem.


Caput 26

 In die illa cantabitur canticum istud in terra Iuda: Urbs fortitudinis nostrae Sion; salvator ponetur in ea murus et antemurale.
 Aperite portas, et ingrediatur gens iusta, custodiens veritatem.
 Vetus error abiit: servabis pacem; pacem, quia in te speravimus.
 Sperastis in Domino in saeculis aeternis; in Domino Deo forti in perpetuum.
 Quia incurvabit habitantes in excelso; civitatem sublimem humiliabit: humiliabit eam usque ad terram, detrahet eam usque ad pulverem.
 Conculcabit eam pes, pedes pauperis, gressus egenorum.
 Semita iusti recta est, rectus callis iusti ad ambulandum.
 Et in semita iudiciorum tuorum, Domine, sustinuimus te: nomen tuum et memoriale tuum in desiderio animae.
 Anima mea desideravit te in nocte, sed et spiritu meo in praecordiis meis de mane vigilabo ad te. Cum feceris iudicia tua in terra, iustitiam discent habitatores orbis.
 Misereamur impio, et non discet iustitiam; in terra sanctorum iniqua gessit, et non videbit gloriam Domini.
 Domine, exaltetur manus tua, et non videant; videant, et confundantur zelantes populi; et ignis hostes tuos devoret.
 Domine, dabis pacem nobis: omnia enim opera nostra operatus es nobis.
 Domine Deus noster, possederunt nos domini absque te; tantum in te recordemur nominis tui.
 Morientes non vivant, gigantes non resurgant: propterea visitasti et contrivisti eos, et perdidisti omnem memoriam eorum.
 Indulsisti genti, Domine, indulsisti genti, numquid glorificatus es? elongasti omnes terminos terrae.
 Domine, in angustia requisierunt te, in tribulatione murmuris doctrina tua eis.
 Sicut quae concipit, cum appropinquaverit ad partum, dolens clamat in doloribus suis, sic facti sumus a facie tua, Domine.
 Concepimus, et quasi parturivimus, et peperimus spiritum. Salutes non fecimus in terra; ideo non ceciderunt habitatores terrae.
 Vivent mortui tui, interfecti mei resurgent. Expergiscimini, et laudate, qui habitatis in pulvere, quia ros lucis ros tuus, et terram gigantum detrahes in ruinam.
 Vade, populus meus, intra in cubicula tua; claude ostia tua super te, abscondere modicum ad momentum, donec pertranseat indignatio.
 Ecce enim Dominus egredietur de loco suo, ut visitet iniquitatem habitatoris terrae contra eum; et revelabit terra sanguinem suum, et non operiet ultra interfectos suos.


Caput 27

 In die illa visitabit Dominus in gladio suo duro, et grandi, et forti, super Leviathan, serpentem vectem, et super Leviathan, serpentem tortuosum, et occidet cetum qui in mari est.
 In die illa vinea meri cantabit ei.
 Ego Dominus qui servo eam; repente propinabo ei. Ne forte visitetur contra eam, nocte et die servo eam.
 Indignatio non est mihi. Quis dabit me spinam et veprem in praelio? gradiar super eam, succendam eam pariter.
 An potius tenebit fortitudinem meam? faciet pacem mihi, pacem faciet mihi.
 Qui ingrediuntur impetu ad Iacob, florebit et germinabit Israel, et implebunt faciem orbis semine.
 Numquid iuxta plagam percutientis se percussit eum? aut sicut occidit interfectos eius, sic occisus est?
 In mensura contra mensuram, cum abiecta fuerit, iudicabis eam; meditatus est in spiritu suo duro per diem aestus.
 Idcirco super hoc dimittetur iniquitas domui Iacob; et iste omnis fructus: ut auferatur peccatum eius, cum posuerit omnes lapides altaris sicut lapides cineris allisos: non stabunt luci et delubra.
 Civitas enim munita desolata erit; speciosa relinquetur, et dimittetur quasi desertum; ibi pascetur vitulus, et ibi accubabit, et consumet summitates eius.
 In siccitate messes illius conterentur. Mulieres venientes, et docentes eam; non est enim populus sapiens: propterea non miserebitur eius qui fecit eum, et qui formavit eum non parcet ei.
 Et erit: in die illa percutiet Dominus ab alveo fluminis usque ad torrentem Aegypti; et vos congregabimini unus et unus, filii Israel.
 Et erit: in die illa clangetur in tuba magna; et venient qui perditi fuerant de terra Assyriorum, et qui eiecti erant in terra Aegypti, et adorabunt Dominum in monte sancto in Ierusalem.


Caput 28

 Vae coronae superbiae, ebriis Ephraim, et flori decidenti, gloriae exsultationis eius, qui erant in vertice vallis pinguissimae, errantes a vino.
 Ecce validus et fortis Dominus sicut impetus grandinis; turbo confringens, sicut impetus aquarum multarum inundantium et emissarum super terram spatiosam.
 Pedibus conculcabitur corona superbiae ebriorum Ephraim.
 Et erit flos decidens gloriae exsultationis eius, qui est super verticem vallis pinguium, quasi temporaneum ante maturitatem autumni, quod, cum aspexerit videns, statim ut manu tenuerit, devorabit illud.
 In die illa erit Dominus exercituum corona gloriae, et sertum exsultationis residuo populi sui;
 et spiritus iudicii sedenti super iudicium, et fortitudo revertentibus de bello ad portam.
 Verum hi quoque prae vino nescierunt, et prae ebrietate erraverunt; sacerdos et propheta nescierunt prae ebrietate; absorpti sunt a vino, erraverunt in ebrietate, nescierunt videntem, ignoraverunt iudicium.
 Omnes enim mensae repletae sunt vomitu sordiumque, ita ut non esset ultra locus.
 Quem docebit scientiam? et quem intelligere faciet auditum? Ablactatos a lacte, avulsos ab uberibus.
 Quia manda, remanda; manda, remanda; exspecta, reexspecta; exspecta, reexspecta; modicum ibi, modicum ibi.
 In loquela enim labii, et lingua altera loquetur ad populum istum.
 Cui dixit: Haec est requies mea, reficite lassum; et hoc est meum refrigerium: et noluerunt audire.
 Et erit eis verbum Domini: Manda, remanda; manda, remanda; exspecta, reexspecta; exspecta, reexspecta; modicum ibi, modicum ibi; ut vadant, et cadant retrorsum, et conterantur, et illaqueentur, et capiantur.
 Propter hoc audite verbum Domini, viri illusores, qui dominamini super populum meum, qui est in Ierusalem.
 Dixistis enim: Percussimus foedus cum morte, et cum inferno fecimus pactum: flagellum inundans cum transierit, non veniet super nos quia posuimus mendacium spem nostram, et mendacio protecti sumus.
 Idcirco haec dicit Dominus Deus: Ecce ego mittam in fundamentis Sion lapidem, lapidem probatum, angularem, pretiosum, in fundamento fundatum; qui crediderit, non festinet.
 Et ponam in pondere iudicium, et iustitiam in mensura; et subvertet grando spem mendacii, et protectionem aquae inundabunt.
 Et delebitur foedus vestrum cum morte, et pactum vestrum cum inferno non stabit: flagellum inundans cum transierit, eritis ei in conculcationem.
 Quandocumque pertransierit, tollet vos, quoniam in mane diluculo pertransibit in die et in nocte; et tantummodo sola vexatio intellectum dabit auditui.
 Coangustatum est enim stratum, ita ut alter decidat; et pallium breve utrumque operire non potest.
 Sicut enim in monte divisionum stabit Dominus; sicut in valle quae est in Gabaon irascetur, ut faciat opus suum, alienum opus eius: ut operetur opus suum, peregrinum est opus eius ab eo.
 Et nunc nolite illudere, ne forte constringantur vincula vestra; consummationem enim et abbreviationem audivi a Domino Deo exercituum, super universam terram.
 Auribus percipite, et audite vocem meam: attendite, et audite eloquium meum.
 Numquid tota die arabit arans ut serat? proscindet et sarriet humum suam?
 Nonne cum adaequaverit faciem eius, seret gith et cyminum sparget? et ponet triticum per ordinem, et hordeum, et milium, et viciam in finibus suis?
 Et erudiet illum in iudicio; Deus suus docebit illum.
 Non enim in serris triturabitur gith, nec rota plaustri super cyminum circuibit; sed in virga excutietur gith, et cyminum in baculo.
 Panis autem comminuetur; verum non in perpetuum triturans triturabit illum, neque vexabit eum rota plaustri, neque ungulis suis comminuet eum.
 Et hoc a Domino Deo exercituum exivit, ut mirabile faceret consilium, et magnificaret iustitiam.


Caput 29

 Vae Ariel, Ariel civitas, quam expugnavit David! additus est annus ad annum: solemnitates evolutae sunt.
 Et circumvallabo Ariel, et erit tristis et moerens, et erit mihi quasi Ariel.
 Et circumdabo quasi sphaeram in circuitu tuo, et iaciam contra te aggerem, et munimenta ponam in obsidionem tuam.
 Humiliaberis, de terra loqueris, et de humo audietur eloquium tuum; et erit quasi pythonis de terra vox tua, et de humo eloquium tuum mussitabit.
 Et erit sicut pulvis tenuis multitudo ventilantium te, et sicut favilla pertransiens multitudo eorum qui contra te praevaluerunt;
 eritque repente confestim. A Domino exercituum visitabitur in tonitruo, et commotione terrae, et voce magna turbinis et tempestatis, et flammae ignis devorantis.
 Et erit sicut somnium visionis nocturnae multitudo omnium gentium quae dimicaverunt contra Ariel, et omnes qui militaverunt, et obsederunt, et praevaluerunt adversus eam.
 Et sicut somniat esuriens, et comedit, cum autem fuerit expergefactus, vacua est anima eius; et sicut somniat sitiens et bibit, et postquam fuerit expergefactus, lassus adhuc sitit, et anima eius vacua est: sic erit multitudo omnium gentium quae dimicaverunt contra montem Sion.
 Obstupescite et admiramini; fluctuate et vacillate; inebriamini, et non a vino; movemini, et non ab ebrietate.
 Quoniam miscuit vobis Dominus spiritum soporis; claudet oculos vestros: prophetas et principes vestros, qui vident visiones, operiet.
 Et erit vobis visio omnium sicut verba libri signati, quem cum dederint scienti litteras, dicent: Lege istum: et respondebit: Non possum, signatus est enim.
 Et dabitur liber nescienti litteras, diceturque ei: Lege; et respondebit: Nescio litteras.
 Et dixit Dominus: Eo quod appropinquat populus iste ore suo, et labiis suis glorificat me, cor autem eius longe est a me, et timuerunt me mandato hominum et doctrinis,
 ideo ecce ego addam ut admirationem faciam populo huic miraculo grandi et stupendo; peribit enim sapientia a sapientibus eius, et intellectus prudentium eius abscondetur.
 Vae qui profundi estis corde, ut a Domino abscondatis consilium; quorum sunt in tenebris opera, et dicunt: Quis videt nos? et quis novit nos?
 Perversa est haec vestra cogitatio; quasi si lutum contra figulum cogitet, et dicat opus factori suo: Non fecisti me; et figmentum dicat fictori suo: Non intelligis.
 Nonne adhuc in modico et in brevi convertetur Libanus in carmel, et carmel in saltum reputabitur?
 Et audient in die illa surdi verba libri, et de tenebris et caligine oculi caecorum videbunt.
 Et addent mites in Domino laetitiam, et pauperes homines in Sancto Israel exsultabunt;
 quoniam defecit qui praevalebat, consummatus est illusor, et succisi sunt omnes qui vigilabant super iniquitatem,
 qui peccare faciebant homines in verbo, et arguentem in porta supplantabant, et declinaverunt frustra a iusto.
 Propter hoc, haec dicit Dominus ad domum Iacob, qui redemit Abraham: Non modo confundetur Iacob, nec modo vultus eius erubescet;
 sed cum viderit filios suos, opera manuum mearum in medio sui sanctificantes nomen meum, et sanctificabunt Sanctum Iacob, et Deum Israel praedicabunt;
 et scient errantes spiritu intellectum, et mussitatores discent legem.


Caput 30

 Vae filii desertores, dicit Dominus, ut faceretis consilium, et non ex me, et ordiremini telam, et non per spiritum meum, ut adderetis peccatum super peccatum;
 qui ambulatis ut descendatis in Aegyptum, et os meum non interrogastis, sperantes auxilium in fortitudine Pharaonis, et habentes fiduciam in umbra Aegypti!
 Et erit vobis fortitudo Pharaonis in confusionem, et fiducia umbrae Aegypti in ignominiam.
 Erant enim in Tani principes tui, et nuntii tui usque ad Hanes pervenerunt.
 Omnes confusi sunt super populo qui eis prodesse non potuit: non fuerunt in auxilium et in aliquam utilitatem, sed in confusionem et in opprobrium.
 Onus iumentorum austri. In terra tribulationis et angustiae leaena, et leo ex eis, vipera et regulus volans; portantes super humeros iumentorum divitias suas, et super gibbum camelorum thesauros suos, ad populum qui eis prodesse non poterit.
 Aegyptus enim frustra et vane auxiliabitur. Ideo clamavi super hoc: Superbia tantum est, quiesce.
 Nunc ergo ingressus, scribe ei super buxum, et in libro diligenter exara illud, et erit in die novissimo in testimonium usque in aeternum.
 Populus enim ad iracundiam provocans est: et filii mendaces, filii nolentes audire legem Dei;
 qui dicunt videntibus: Nolite videre, et aspicientibus: Nolite aspicere nobis ea quae recta sunt; loquimini nobis placentia: videte nobis errores.
 Auferte a me viam; declinate a me semitam; cesset a facie nostra Sanctus Israel.
 Propterea haec dicit Sanctus Israel: Pro eo quod reprobastis verbum hoc, et sperastis in calumnia et in tumultu, et innixi estis super eo;
 propterea erit vobis iniquitas haec sicut interruptio cadens, et requisita in muro excelso, quoniam subito, dum non speratur, veniet contritio eius.
 Et comminuetur sicut conteritur lagena figuli contritione pervalida, et non invenietur de fragmentis eius testa in qua portetur igniculus de incendio, aut hauriatur parum aquae de fovea.
 Quia haec dicit Dominus Deus, Sanctus Israel: Si revertamini et quiescatis, salvi eritis; in silentio et in spe erit fortitudo vestra. Et noluistis,
 et dixistis: Nequaquam, sed ad equos fugiemus: ideo fugietis; et: Super veloces ascendemus: ideo velociores erunt qui persequentur vos.
 Mille homines a facie terroris unius; et a facie terroris quinque fugietis, donec relinquamini quasi malus navis in vertice montis, et quasi signum super collem.
 Propterea exspectat Dominus ut misereatur vestri; et ideo exaltabitur parcens vobis, quia Deus iudicii Dominus: beati omnes qui exspectant eum!
 Populus enim Sion habitabit in Ierusalem: plorans nequaquam plorabis: miserans miserebitur tui, ad vocem clamoris tui: statim ut audierit, respondebit tibi.
 Et dabit vobis Dominus panem arctum, et aquam brevem; et non faciet avolare a te ultra doctorem tuum; et erunt oculi tui videntes praeceptorem tuum.
 Et aures tuae audient verbum post tergum monentis: Haec est via; ambulate in ea, et non declinetis neque ad dexteram, neque ad sinistram.
 Et contaminabis laminas sculptilium argenti tui, et vestimentum conflatilis auri tui, et disperges ea sicut immunditiam menstruatae. Egredere, dices ei.
 Et dabitur pluvia semini tuo, ubicumque seminaveris in terra, et panis frugum terrae erit uberrimus et pinguis; pascetur in possessione tua in die illo agnus spatiose,
 et tauri tui, et pulli asinorum, qui operantur terram, commistum migma comedent sicut in area ventilatum est.
 Et erunt super omnem montem excelsum, et super omnem collem elevatum, rivi currentium aquarum, in die interfectionis multorum, cum ceciderint turres:
 et erit lux lunae sicut lux solis, et lux solis erit septempliciter sicut lux septem dierum, in die qua alligaverit Dominus vulnus populi sui, et percussuram plagae eius sanaverit.
 Ecce nomen Domini venit de longinquo, ardens furor eius, et gravis ad portandum; labia eius repleta sunt indignatione, et lingua eius quasi ignis devorans.
 Spiritus eius velut torrens inundans usque ad medium colli, ad perdendas gentes in nihilum, et frenum erroris quod erat in maxillis populorum.
 Canticum erit vobis sicut nox sanctificatae solemnitatis, et laetitia cordis sicut qui pergit cum tibia, ut intret in montem Domini ad Fortem Israel.
 Et auditam faciet Dominus gloriam vocis suae, et terrorem brachii sui ostendet in comminatione furoris, et flamma ignis devorantis: allidet in turbine, et in lapide grandinis.
 A voce enim Domini pavebit Assur virga percussus.
 Et erit transitus virgae fundatus, quam requiescere faciet Dominus super eum in tympanis et citharis; et in bellis praecipuis expugnabit eos.
 Praeparata est enim ab heri Topheth, a rege praeparata, profunda, et dilatata. Nutrimenta eius, ignis et ligna multa; flatus Domini sicut torrens sulphuris succendens eam.


Caput 31

 Vae qui descendunt in Aegyptum ad auxilium, in equis sperantes, et habentes fiduciam super quadrigis, quia multae sunt; et super equitibus, quia praevalidi nimis; et non sunt confisi super Sanctum Israel, et Dominum non requisierunt!
 Ipse autem sapiens adduxit malum, et verba sua non abstulit; et consurget contra domum pessimorum, et contra auxilium operantium iniquitatem.
 Aegyptus homo, et non deus; et equi eorum caro, et non spiritus; et Dominus inclinabit manum suam, et corruet auxiliator, et cadet cui praestatur auxilium, simulque omnes consumentur.
 Quia haec dicit Dominus ad me: Quomodo si rugiat leo et catulus leonis super praedam suam; et cum occurrerit ei multitudo pastorum, a voce eorum non formidabit, et a multitudine eorum non pavebit: sic descendet Dominus exercituum ut praelietur super montem Sion et super collem eius.
 Sicut aves volantes, sic proteget Dominus exercituum Ierusalem, protegens et liberans, transiens et salvans.
 Convertimini, sicut in profundum recesseratis, filii Israel.
 In die enim illa abiiciet vir idola argenti sui, et idola auri sui, quae fecerunt vobis manus vestrae in peccatum.
 Et cadet Assur in gladio non viri, et gladius non hominis vorabit eum: et fugiet non a facie gladii, et iuvenes eius vectigales erunt.
 Et fortitudo eius a terrore transibit, et pavebunt fugientes principes eius, dixit Dominus: cuius ignis est in Sion et caminus eius in Ierusalem.


Caput 32

 Ecce in iustitia regnabit rex, et principes in iudicio praeerunt.
 Et erit vir sicut qui absconditur a vento, et celat se a tempestate; sicut rivi aquarum in siti, et umbra petrae prominentis in terra deserta.
 Non caligabunt oculi videntium, et aures audientium diligenter auscultabunt.
 Et cor stultorum intelliget scientiam, et lingua balborum velociter loquetur et plane.
 Non vocabitur ultra is qui insipiens est, princeps, neque fraudulentus appellabitur maior;
 stultus enim fatua loquetur, et cor eius faciet iniquitatem, ut perficiat simulationem, et loquatur ad Dominum fraudulenter, et vacuam faciat animam esurientis, et potum sitienti auferat.
 Fraudulenti vasa pessima sunt; ipse enim cogitationes concinnavit ad perdendos mites in sermone mendacii, cum loqueretur pauper iudicium.
 Princeps vero ea quae digna sunt principe cogitabit, et ipse super duces stabit.
 Mulieres opulentae, surgite, et audite vocem meam; filiae confidentes, percipite auribus eloquium meum.
 Post dies enim et annum, vos conturbabimini confidentes; consummata est enim vindemia, collectio ultra non veniet.
 Obstupescite, opulentae; conturbamini, confidentes: exuite vos et confundimini; accingite lumbos vestros.
 Super ubera plangite, super regione desiderabili, super vinea fertili.
 Super humum populi mei spinae et vepres ascendent: quanto magis super omnes domos gaudii civitatis exultantis!
 Domus enim dimissa est, multitudo urbis relicta est, tenebrae et palpatio factae sunt super speluncas usque in aeternum; gaudium onagrorum, pascua gregum.
 Donec effundatur super nos spiritus de excelso, et erit desertum in carmel, et carmel in saltum reputabitur.
 Et habitabit in solitudine iudicium, et iustitia in carmel sedebit.
 Et erit opus iustitiae pax, et cultus iustitiae silentium, et securitas usque in sempiternum.
 Et sedebit populus meus in pulchritudine pacis, et in tabernaculis fiduciae, et in requie opulenta.
 Grando autem in descensione saltus, et humilitate humiliabitur civitas.
 Beati qui seminatis super omnes aquas, immittentes pedem bovis et asini.


Caput 33

 Vae qui praedaris! nonne et ipse praedaberis? et qui spernis, nonne et ipse sperneris? Cum consummaveris depraedationem, depraedaberis; cum fatigatus desieris contemnere, contemneris.
 Domine, miserere nostri, te enim exspectavimus; esto brachium nostrum in mane, et salus nostra in tempore tribulationis.
 A voce angeli fugerunt populi, et ab exaltatione tua dispersae sunt gentes.
 Et congregabuntur spolia vestra sicut colligitur bruchus, velut cum fossae plenae fuerint de eo.
 Magnificatus est Dominus, quoniam habitavit in excelso; implevit Sion iudicio et iustitia.
 Et erit fides in temporibus tuis: divitiae salutis sapientia et scientia; timor Domini ipse est thesaurus eius.
 Ecce videntes clamabunt foris; angeli pacis amare flebunt.
 Dissipatae sunt viae, cessavit transiens per semitam: irritum factum est pactum, proiecit civitates, non reputavit homines.
 Luxit et elanguit terra; confusus est Libanus, et obsorduit: et factus est Saron sicut desertum, et concussa est Basan, et Carmelus.
 Nunc consurgam, dicit Dominus; nunc exaltabor, nunc sublevabor.
 Concipietis ardorem, parietis stipulam; spiritus vester ut ignis vorabit vos.
 Et erunt populi quasi de incendio cinis; spinae congregatae igni comburentur.
 Audite, qui longe estis, quae fecerim; et cognoscite, vicini, fortitudinem meam.
 Conterriti sunt in Sion peccatores; possedit tremor hypocritas. Quis poterit habitare de vobis cum igne devorante? quis habitabit ex vobis cum ardoribus sempiternis?
 Qui ambulat in iustitiis et loquitur veritatem, qui proiicit avaritiam ex calumnia, et excutit manus suas ab omni munere, qui obturat aures suas ne audiat sanguinem, et claudit oculos suos ne videat malum.
 Iste in excelsis habitabit; munimenta saxorum sublimitas eius: panis ei datus est, aquae eius fideles sunt.
 Regem in decore suo videbunt oculi eius, cernent terram de longe.
 Cor tuum meditabitur timorem: ubi est litteratus? ubi legis verba ponderans? ubi doctor parvulorum?
 Populum impudentem non videbis, populum alti sermonis, ita ut non possis intelligere disertitudinem linguae eius, in quo nulla est sapientia.
 Respice, Sion, civitatem solemnitatis nostrae: oculi tui videbunt Ierusalem, habitationem opulentam, tabernaculum quod nequaquam transferri poterit; nec auferentur clavi eius in sempiternum, et omnes funiculi eius non rumpentur:
 quia solummodo ibi magnificus est Dominus noster: locus fluviorum rivi latissimi et patentes: non transibit per eum navis remigum, neque trieris magna transgredietur eum.
 Dominus enim iudex noster, Dominus legifer noster, Dominus rex noster, ipse salvabit nos.
 Laxati sunt funiculi tui, et non praevalebunt; sic erit malus tuus ut dilatare signum non queas. Tunc dividentur spolia praedarum multarum; claudi diripient rapinam.
 Nec dicet vicinus: Elangui; populus qui habitat in ea, auferetur ab eo iniquitas.


Caput 34

 Accedite, gentes, et audite; et populi, attendite: audiat terra, et plenitudo eius; orbis, et omne germen eius.
 Quia indignatio Domini super omnes gentes, et furor super universam militiam eorum: interfecit eos, et dedit eos in occisionem.
 Interfecti eorum proiicientur, et de cadaveribus eorum ascendet foetor; tabescent montes a sanguine eorum.
 Et tabescet omnis militia caelorum, et complicabuntur sicut liber caeli: et omnis militia eorum defluet, sicut defluit folium de vinea et de ficu.
 Quoniam inebriatus est in caelo gladius meus; ecce super Idumaeam descendet, et super populum interfectionis meae, ad iudicium.
 Gladius Domini repletus est sanguine, incrassatus est adipe, de sanguine agnorum et hircorum, de sanguine medullatorum arietum: victima enim Domini in Bosra, et interfectio magna in terra Edom.
 Et descendent unicornes cum eis, et tauri cum potentibus; inebriabitur terra eorum sanguine, et humus eorum adipe pinguium.
 Quia dies ultionis Domini, annus retributionum iudicii Sion.
 Et convertentur torrentes eius in picem, et humus eius in sulphur; et erit terra eius in picem ardentem.
 Nocte et die non extinguetur, in sempiternum ascendet fumus eius, a generatione in generationem desolabitur, in saecula saeculorum non erit transiens per eam.
 Et possidebunt illam onocrotalus et ericius; ibis et corvus habitabunt in ea: et extendetur super eam mensura, ut redigatur ad nihilum, et perpendiculum in desolationem.
 Nobiles eius non erunt ibi; regem potius invocabunt, et omnes principes eius erunt in nihilum.
 Et orientur in domibus eius spinae et urticae, et paliurus in munitionibus eius; et erit cubile draconum, et pascua struthionum.
 Et occurrent daemonia onocentauris, et pilosus clamabit alter ad alterum; ibi cubavit lamia, et invenit sibi requiem.
 Ibi habuit foveam ericius, et enutrivit catulos, et circumfodit, et fovit in umbra eius; illuc congregati sunt milvi, alter ad alterum.
 Requirite diligenter in libro Domini, et legite: Unum ex eis non defuit, alter alterum non quaesivit; quia quod ex ore meo procedit, ille mandavit, et spiritus eius ipse congregavit ea.
 Et ipse misit eis sortem, et manus eius divisit eam illis in mensuram: usque in aeternum possidebunt eam; in generationem et generationem habitabunt in ea.


Caput 35

 Laetabitur deserta et invia, et exsultabit solitudo, et florebit quasi lilium.
 Germinans germinabit, et exsultabit laetabunda et laudans: gloria Libani data est ei, decor Carmeli et Saron; ipsi videbunt gloriam Domini, et decorem Dei nostri.
 Confortate manus dissolutas, et genua debilia roborate.
 Dicite pusillanimis: Confortamini, et nolite timere: ecce Deus vester ultionem adducet retributionis; Deus ipse veniet, et salvabit vos.
 Tunc aperientur oculi caecorum, et aures surdorum patebunt;
 tunc saliet sicut cervus claudus, et aperta erit lingua mutorum: quia scissae sunt in deserto aquae, et torrentes in solitudine;
 et quae erat arida, erit in stagnum, et sitiens in fontes aquarum. In cubilibus, in quibus prius dracones habitabant, orietur viror calami et iunci.
 Et erit ibi semita et via, et via sancta vocabitur: non transibit per eam pollutus, et haec erit vobis directa via, ita ut stulti non errent per eam.
 Non erit ibi leo, et mala bestia non ascendet per eam, nec invenietur ibi; et ambulabunt qui liberati fuerint.
 Et redempti a Domino convertentur, et venient in Sion cum laude, et laetitia sempiterna super caput eorum: gaudium et laetitiam obtinebunt, et fugiet dolor et gemitus.


Caput 36

 Et factum est in quartodecimo anno regis Ezechiae, ascendit Sennacherib, rex Assyriorum, super omnes civitates Iuda munitas, et cepit eas.
 Et misit rex Assyriorum Rabsacen de Lachis in Ierusalem, ad regem Ezechiam in manu gravi: et stetit in aquaeductu piscinae superioris in via Agri fullonis.
 Et egressus est ad eum Eliacim, filius Helciae, qui erat super domum, et Sobna scriba, et Ioahe filius Asaph, a commentariis.
 Et dixit ad eos Rabsaces: Dicite Ezechiae: Haec dicit rex magnus, rex Assyriorum: Quae est ista fiducia qua confidis?
 aut quo consilio vel fortitudine rebellare disponis? super quem habes fiduciam, quia recessisti a me?
 Ecce confidis super baculum arundineum confractum istum, super Aegyptum; cui si innixus fuerit homo, intrabit in manum eius, et perforabit eam: sic Pharao, rex Aegypti, omnibus qui confidunt in eo.
 Quod si responderis mihi: In Domino Deo nostro confidimus; nonne ipse est cuius abstulit Ezechias excelsa et altaria, et dixit Iudae et Ierusalem: Coram altari isto adorabitis?
 Et nunc trade te domino meo, regi Assyriorum, et dabo tibi duo millia equorum, nec poteris ex te praebere ascensores eorum:
 et quomodo sustinebis faciem iudicis unius loci ex servis domini mei minoribus? Quod si confidis in Aegypto, in quadrigis et in equitibus,
 et nunc numquid sine Domino ascendi ad terram istam, ut disperderem eam? Dominus dixit ad me: Ascende super terram istam, et disperde eam.
 Et dixit Eliacim, et Sobna, et Ioahe, ad Rabsacen: Loquere ad servos tuos syra lingua; intelligimus enim; ne loquaris ad nos iudaice in auribus populi qui est super murum.
 Et dixit ad eos Rabsaces: Numquid ad dominum tuum et ad te misit me dominus meus, ut loquerer omnia verba ista? et non potius ad viros qui sedent in muro, ut comedant stercora sua, et bibant urinam pedum suorum vobiscum?
 Et stetit Rabsaces, et clamavit voce magna iudaice, et dixit: Audite verba regis magni, regis Assyriorum!
 Haec dicit rex: Non seducat vos Ezechias, quia non poterit eruere vos.
 Et non vobis tribuat fiduciam Ezechias super Domino, dicens: Eruens liberabit nos Dominus: non dabitur civitas ista in manu regis Assyriorum.
 Nolite audire Ezechiam; haec enim dicit rex Assyriorum: Facite mecum benedictionem, et egredimini ad me, et comedite unusquisque vineam suam, et unusquisque ficum suam, et bibite unusquisque aquam cisternae suae,
 donec veniam, et tollam vos ad terram quae est ut terra vestra, terram frumenti et vini, terram panum et vinearum.
 Nec conturbet vos Ezechias, dicens: Dominus liberabit nos. Numquid liberaverunt dii gentium unusquisque terram suam de manu regis Assyriorum?
 Ubi est deus Emath et Arphad? ubi est deus Sepharvaim? numquid liberaverunt Samariam de manu mea?
 Quis est ex omnibus diis terrarum istarum qui eruerit terram suam de manu mea, ut eruat Dominus Ierusalem de manu mea?
 Et siluerunt, et non responderunt ei verbum. Mandaverat enim rex, dicens: Ne respondeatis ei.
 Et ingressus est Eliacim, filius Helciae, qui erat super domum, et Sobna scriba, et Ioahe filius Asaph, a commentariis, ad Ezechiam, scissis vestibus, et nuntiaverunt ei verba Rabsacis.


Caput 37

 Et factum est, cum audisset rex Ezechias, scidit vestimenta sua, et obvolutus est sacco, et intravit in domum Domini.
 Et misit Eliacim, qui erat super domum, et Sobnam scribam, et seniores de sacerdotibus, opertos saccis, ad Isaiam, filium Amos, prophetam,
 et dixerunt ad eum: Haec dicit Ezechias: Dies tribulationis, et correptionis, et blasphemiae, dies haec; quia venerunt filii usque ad partum, et virtus non est pariendi.
 Si quomodo audiat Dominus Deus tuus verba Rabsacis, quem misit rex Assyriorum dominus suus ad blasphemandum Deum viventem et exprobrandum sermonibus quos audivit Dominus Deus tuus: leva ergo orationem pro reliquiis quae repertae sunt.
 Et venerunt servi regis Ezechiae ad Isaiam.
 Et dixit ad eos Isaias: Haec dicetis domino vestro: Haec dicit Dominus: Ne timeas a facie verborum quae audisti, quibus blasphemaverunt pueri regis Assyriorum me.
 Ecce ego dabo ei spiritum, et audiet nuntium, et revertetur ad terram suam, et corruere eum faciam gladio in terra sua.
 Reversus est autem Rabsaces, et invenit regem Assyriorum praeliantem adversus Lobnam: audierat enim quia profectus esset de Lachis.
 Et audivit de Tharaca rege Aethiopiae, dicentes: Egressus est ut pugnet contra te. Quod cum audisset, misit nuntios ad Ezechiam, dicens:
 Haec dicetis Ezechiae regi Iudae, loquentes: Non te decipiat Deus tuus in quo tu confidis, dicens: Non dabitur Ierusalem in manu regis Assyriorum.
 Ecce tu audisti omnia quae fecerunt reges Assyriorum omnibus terris, quas subverterunt: et tu poteris liberari?
 Numquid eruerunt eos dii gentium quos subverterunt patres mei, Gozam, et Haram, et Reseph, et filios Eden qui erant in Thalassar?
 Ubi est rex Emath, et rex Arphad, et rex urbis Sepharvaim, Ana, et Ava?
 Et tulit Ezechias libros de manu nuntiorum, et legit eos, et ascendit in domum Domini, et expandit eos Ezechias coram Domino:
 et oravit Ezechias ad Dominum, dicens:
 Domine exercituum, Deus Israel, qui sedes super cherubim, tu es Deus solus omnium regnorum terrae: tu fecisti caelum et terram.
 Inclina, Domine, aurem tuam, et audi; aperi, Domine, oculos tuos, et vide: et audi omnia verba Sennacherib, quae misit ad blasphemandum Deum viventem.
 Vere enim, Domine, desertas fecerunt reges Assyriorum terras, et regiones earum,
 et dederunt deos earum igni: non enim erant dii, sed opera manuum hominum, lignum et lapis, et comminuerunt eos.
 Et nunc, Domine Deus noster, salva nos de manu eius, et cognoscant omnia regna terrae quia tu es Dominus solus.
 Et misit Isaias, filius Amos, ad Ezechiam, dicens: Haec dicit Dominus Deus Israel: Pro quibus rogasti me de Sennacherib, rege Assyriorum,
 hoc est verbum quod locutus est Dominus super eum: Despexit te et subsannavit te, virgo filia Sion; post te caput movit, filia Ierusalem.
 Cui exprobrasti? et quem blasphemasti? et super quem exaltasti vocem, et levasti altitudinem oculorum tuorum? ad Sanctum Israel.
 In manu servorum tuorum exprobrasti Domino, et dixisti: In multitudine quadrigarum mearum ego ascendi altitudinem montium iuga Libani; et succidam excelsa cedrorum eius, et electas abietes illius, et introibo altitudinem summitatis eius, saltum Carmeli eius.
 Ego fodi, et bibi aquam, et exsiccavi vestigio pedis mei omnes rivos aggerum.
 Numquid non audisti quae olim fecerim ei? Ex diebus antiquis ego plasmavi illud; et nunc adduxi, et factum est in eradicationem collium compugnantium, et civitatum munitarum.
 Habitatores earum breviata manu contremuerunt, et confusi sunt. Facti sunt sicut foenum agri, et gramen pascuae, et herba tectorum, quae exaruit antequam maturesceret.
 Habitationem tuam, et egressum tuum, et introitum tuum cognovi, et insaniam tuam contra me.
 Cum fureres adversum me, superbia tua ascendit in aures meas. Ponam ergo circulum in naribus tuis, et frenum in labiis tuis, et reducam te in viam per quem venisti.
 Tibi autem hoc erit signum: comede hoc anno quae sponte nascuntur, et in anno secundo pomis vescere; in anno autem tertio seminate et metite, et plantate vineas, et comedite fructum earum.
 Et mittet id quod salvatum fuerit de domo Iuda, et quod reliquum est, radicem deorsum, et faciet fructum sursum:
 quia de Ierusalem exibunt reliquiae, et salvatio de monte Sion: zelus Domini exercituum faciet istud.
 Propterea haec dicit Dominus de rege Assyriorum: Non intrabit civitatem hanc, et non iaciet ibi sagittam, et non occupabit eam clypeus, et non mittet in circuitu eius aggerem.
 In via qua venit, per eam revertetur, et civitatem hanc non ingredietur, dicit Dominus.
 Et protegam civitatem istam, ut salvem eam propter me, et propter David, servum meum.
 Egressus est autem angelus Domini, et percussit in castris Assyriorum centum octoginta quinque millia. Et surrexerunt mane, et ecce omnes cadavera mortuorum.
 Et egressus est, et abiit, et reversus est Sennacherib, rex Assyriorum, et habitavit in Ninive.
 Et factum est, cum adoraret in templo Nesroch deum suum, Adramelech et Sarasar, filii eius, percusserunt eum gladio, fugeruntque in terram Ararat; et regnavit Asarhaddon, filius eius, pro eo.


Caput 38

 In diebus illis aegrotavit Ezechias usque ad mortem; et introivit ad eum Isaias, filius Amos, propheta, et dixit ei: Haec dicit Dominus: Dispone domui tuae, quia morieris tu, et non vives.
 Et convertit Ezechias faciem suam ad parietem, et oravit ad Dominum,
 et dixit: Obsecro, Domine, memento, quaeso, quomodo ambulaverim coram te in veritate et in corde perfecto, et quod bonum est in oculis tuis fecerim. Et flevit Ezechias fletu magno.
 Et factum est verbum Domini ad Isaiam, dicens:
 Vade, et dic Ezechiae: Haec dicit Dominus Deus David patris tui: Audivi orationem tuam, et vidi lacrimas tuas; ecce ego adiiciam super dies tuos quindecim annos,
 et de manu regis Assyriorum eruam te, et civitatem istam, et protegam eam.
 Hoc autem tibi erit signum a Domino, quia faciet Dominus verbum hoc quod locutus est:
 ecce ego reverti faciam umbram linearum per quas descenderat in horologio Achaz in sole, retrorsum decem lineis. Et reversus est sol decem lineis per gradus quos descenderat.
 Scriptura Ezechiae, regis Iuda, cum aegrotasset et convaluisset de infirmitate sua.
 Ego dixi in dimidio dierum meorum: Vadam ad portas inferi; quaesivi residuum annorum meorum.
 Dixi: Non videbo Dominum Deum in terra viventium; non aspiciam hominem ultra, et habitatorem quietis.
 Generatio mea ablata est, et convoluta est a me, quasi tabernaculum pastorum. Praecisa est velut a texente vita mea; dum adhuc ordirer, succidit me: de mane usque ad vesperam finies me.
 Sperabam usque ad mane; quasi leo, sic contrivit omnia ossa mea: de mane usque ad vesperam finies me.
 Sicut pullus hirundinis, sic clamabo; meditabor ut columba. Attenuati sunt oculi mei, suspicientes in excelsum. Domine, vim patior: responde pro me.
 Quid dicam, aut quid respondebit mihi, cum ipse fecerit? Recogitabo tibi omnes annos meos in amaritudine animae meae.
 Domine, si sic vivitur, et in talibus vita spiritus mei, corripies me, et vivificabis me.
 Ecce in pace amaritudo mea amarissima. Tu autem eruisti animam meam ut non periret; proiecisti post tergum tuum omnia peccata mea.
 Quia non infernus confitebitur tibi, neque mors laudabit te: non exspectabunt qui descendunt in lacum veritatem tuam.
 Vivens, vivens ipse confitebitur tibi, sicut et ego hodie; pater filiis notam faciet veritatem tuam.
 Domine, salvum me fac! et psalmos nostros cantabimus cunctis diebus vitae nostrae in domo Domini.
 Et iussit Isaias ut tollerent massam de ficis, et cataplasmarent super vulnus, et sanaretur.
 Et dixit Ezechias: Quod erit signum quia ascendam in domum Domini?


Caput 39

 In tempore illo misit Merodach Baladan, filius Baladan, rex Babylonis, libros et munera ad Ezechiam: audierat enim quod aegrotasset et convaluisset.
 Laetatus est autem super eis Ezechias, et ostendit eis cellam aromatum, et argenti, et auri, et odoramentorum, et unguenti optimi, et omnes apothecas supellectilis suae, et universa quae inventa sunt in thesauris eius. Non fuit verbum quod non ostenderet eis Ezechias in domo sua, et in omni potestate sua.
 Introivit autem Isaias propheta ad Ezechiam regem, et dixit ei: Quid dixerunt viri isti, et unde venerunt ad te? Et dixit Ezechias: De terra longinqua venerunt ad me, de Babylone.
 Et dixit: Quid viderunt in domo tua? Et dixit Ezechias: Omnia quae in domo mea sunt viderunt; non fuit res quam non ostenderim eis in thesauris meis.
 Et dixit Isaias ad Ezechiam: Audi verbum Domini exercituum.
 Ecce dies venient, et auferentur omnia quae in domo tua sunt, et quae thesaurizaverunt patres tui usque ad diem hanc, in Babylonem; non relinquetur quidquam, dicit Dominus.
 Et de filiis tuis, qui exibunt de te, quos genueris, tollent, et erunt eunuchi in palatio regis Babylonis.
 Et dixit Ezechias ad Isaiam: Bonum verbum Domini, quod locutus est. Et dixit: Fiat tantum pax et veritas in diebus meis!


Caput 40

 Consolamini, consolamini, popule meus, dicit Deus vester.
 Loquimini ad cor Ierusalem, et advocate eam, quoniam completa est malitia eius, dimissa est iniquitas illius: suscepit de manu Domini duplicia pro omnibus peccatis suis.
 Vox clamantis in deserto: Parate viam Domini, rectas facite in solitudine semitas Dei nostri.
 Omnis vallis exaltabitur, et omnis mons et collis humiliabitur, et erunt prava in directa, et aspera in vias planas:
 et revelabitur gloria Domini, et videbit omnis caro pariter quod os Domini locutum est.
 Vox dicentis: Clama. Et dixi: Quid clamabo? Omnis caro foenum, et omnis gloria eius quasi flos agri.
 Exsiccatum est foenum, et cecidit flos, quia spiritus Domini sufflavit in eo. Vere foenum est populus:
 exsiccatum est foenum, et cecidit flos; verbum autem Domini nostri manet in aeternum.
 Super montem excelsum ascende, tu qui evangelizas Sion; exalta in fortitudine vocem tuam, qui evangelizas Ierusalem: exalta, noli timere. Dic civitatibus Iuda: Ecce Deus vester:
 ecce Dominus Deus in fortitudine veniet, et brachium eius dominabitur: ecce merces eius cum eo, et opus illius coram illo.
 Sicut pastor gregem suum pascet, in brachio suo congregabit agnos, et in sinu suo levabit; foetas ipse portabit.
 Quis mensus est pugillo aquas, et caelos palmo ponderavit? quis appendit tribus digitis molem terrae, et liberavit in pondere montes, et colles in statera?
 Quis adiuvit spiritum Domini? aut quis consiliarius eius fuit, et ostendit illi?
 cum quo iniit consilium, et instruxit eum, et docuit eum semitam iustitiae, et erudivit eum scientiam, et viam prudentiae ostendit illi?
 Ecce gentes quasi stilla situlae, et quasi momentum staterae reputatae sunt; ecce insulae quasi pulvis exiguus.
 Et Libanus non sufficiet ad succendendum, et animalia eius non sufficient ad holocaustum.
 Omnes gentes quasi non sint, sic sunt coram eo, et quasi nihilum et inane reputatae sunt ei.
 Cui ergo similem fecisti Deum? aut quam imaginem ponetis ei?
 Numquid sculptile conflavit faber? aut aurifex auro figuravit illud, et laminis argenteis argentarius?
 Forte lignum et imputribile elegit; artifex sapiens quaerit quomodo statuat simulacrum, quod non moveatur.
 Numquid non scitis? numquid non audistis? numquid non annuntiatum est vobis ab initio? numquid non intellexistis fundamenta terrae?
 Qui sedet super gyrum terrae, et habitatores eius sunt quasi locustae; qui extendit velut nihilum caelos, et expandit eos sicut tabernaculum ad inhabitandum;
 qui dat secretorum scrutatores quasi non sint, iudices terrae velut inane fecit.
 Et quidem neque plantatus, neque satus, neque radicatus in terra truncus eorum; repente flavit in eos, et aruerunt, et turbo quasi stipulam auferet eos.
 Et cui assimilastis me, et adaequastis? dicit Sanctus.
 Levate in excelsum oculos vestros, et videte quis creavit haec: qui educit in numero militiam eorum, et omnes ex nomine vocat; prae multitudine fortitudinis et roboris, virtutisque eius, neque unum reliquum fuit.
 Quare dicis, Iacob, et loqueris, Israel: Abscondita est via mea a Domino, et a Deo meo iudicium meum transivit?
 Numquid nescis, aut non audisti? Deus sempiternus Dominus, qui creavit terminos terrae: non deficiet, neque laborabit, nec est investigatio sapientiae eius.
 Qui dat lasso virtutem, et his qui non sunt, fortitudinem et robur multiplicat.
 Deficient pueri, et laborabunt, et iuvenes in infirmitate cadent;
 qui autem sperant in Domino mutabunt fortitudinem, assument pennas sicut aquilae: current et non laborabunt, ambulabunt et non deficient.


Caput 41

 Taceant ad me insulae, et gentes mutent fortitudinem: accedant, et tunc loquantur; simul ad iudicium propinquemus.
 Quis suscitavit ab oriente Iustum, vocavit eum ut sequeretur se? Dabit in conspectu eius gentes, et reges obtinebit: dabit quasi pulverem gladio eius, sicut stipulam vento raptam arcui eius.
 Persequetur eos, transibit in pace: semita in pedibus eius non apparebit.
 Quis haec operatus est, et fecit, vocans generationes ab exordio? Ego Dominus: primus et novissimus ego sum.
 Viderunt insulae, et timuerunt; extrema terrae obstupuerunt: appropinquaverunt, et accesserunt.
 Unusquisque proximo suo auxiliabitur, et fratri suo dicet: Confortare.
 Confortavit faber aerarius percutiens malleo eum, qui cudebat tunc temporis, dicens: Glutino bonum est; et confortavit eum clavis, ut non moveretur.
 Et tu, Israel, serve meus, Iacob quem elegi, semen Abraham amici mei:
 in quo apprehendi te ab extremis terrae, et a longinquis eius vocavi te, et dixi tibi: Servus meus es tu: elegi te, et non abieci te.
 Ne timeas, quia ego tecum sum; ne declines, quia ego Deus tuus: confortavi te, et auxiliatus sum tibi, et suscepit te dextera Iusti mei.
 Ecce confundentur et erubescent omnes qui pugnant adversum te; erunt quasi non sint, et peribunt viri qui contradicunt tibi.
 Quaeres eos, et non invenies, viros rebelles tuos; erunt quasi non sint, et veluti consumptio homines bellantes adversum te.
 Quia ego Dominus Deus tuus, apprehendens manum tuam, dicensque tibi: Ne timeas: ego adiuvi te.
 Noli timere, vermis Iacob, qui mortui estis ex Israel: ego auxiliatus sum tibi, dicit Dominus, et redemptor tuus Sanctus Israel.
 Ego posui te quasi plaustrum triturans novum, habens rostra serrantia; triturabis montes, et comminues, et colles quasi pulverem pones.
 Ventilabis eos, et ventus tollet, et turbo disperget eos; et tu exsultabis in Domino, in Sancto Israel laetaberis.
 Egeni et pauperes quaerunt aquas, et non sunt; lingua eorum siti aruit. Ego Dominus exaudiam eos, Deus Israel, non derelinquam eos.
 Aperiam in supinis collibus flumina, et in medio camporum fontes: ponam desertum in stagna aquarum, et terram inviam in rivos aquarum.
 Dabo in solitudinem cedrum, et spinam, et myrtum, et lignum olivae; ponam in deserto abietem, ulmum, et buxum simul:
 ut videant, et sciant, et recogitent, et intelligant pariter, quia manus Domini fecit hoc, et Sanctus Israel creavit illud.
 Prope facite iudicium vestrum, dicit Dominus; Afferte, si quid forte habetis, dicit rex Iacob.
 Accedant, et nuntient nobis quaecumque ventura sunt; priora quae fuerunt, nuntiate, et ponemus cor nostrum, et sciemus novissima eorum; et quae ventura sunt, indicate nobis.
 Annuntiate quae ventura sunt in futurum, et sciemus quia dii estis vos; bene quoque aut male, si potestis, facite, et loquamur et videamus simul.
 Ecce vos estis ex nihilo, et opus vestrum ex eo quod non est: abominatio est qui elegit vos.
 Suscitavi ab aquilone, et veniet ab ortu solis: vocabit nomen meum, et adducet magistratus quasi lutum, et velut plastes conculcans humum.
 Quis annuntiavit ab exordio ut sciamus, et a principio ut dicamus: Iustus es? Non est neque annuntians, neque praedicens, neque audiens sermones vestros.
 Primus ad Sion dicet: Ecce adsunt, et Ierusalem evangelistam dabo.
 Et vidi, et non erat neque ex istis quisquam qui iniret consilium, et interrogatus responderet verbum.
 Ecce omnes iniusti, et vana opera eorum; ventus et inane simulacra eorum.


Caput 42

 Ecce servus meus, suscipiam eum; electus meus, complacuit sibi in illo anima mea: dedi spiritum meum super eum: iudicium gentibus proferet.
 Non clamabit, neque accipiet personam, nec audietur vox eius foris.
 Calamum quassatum non conteret, et linum fumigans non extinguet: in veritate educet iudicium.
 Non erit tristis, neque turbulentus, donec ponat in terra iudicium; et legem eius insulae exspectabunt.
 Haec dicit Dominus Deus, creans caelos, et extendens eos; formans terram, et quae germinant ex ea; dans flatum populo qui est super eam, et spiritum calcantibus eam:
 Ego Dominus vocavi te in iustitia, et apprehendi manum tuam, et servavi te: et dedi te in foedus populi, in lucem gentium,
 ut aperires oculos caecorum, et educeres de conclusione vinctum, de domo carceris sedentes in tenebris.
 Ego Dominus, hoc est nomen meum; gloriam meam alteri non dabo, et laudem meam sculptilibus.
 Quae prima fuerunt, ecce venerunt; nova quoque ego annuntio: antequam oriantur, audita vobis faciam.
 Cantate Domino canticum novum, laus eius ab extremis terrae, qui descenditis in mare, et plenitudo eius; insulae, et habitatores earum.
 Sublevetur desertum et civitates eius. In domibus habitabit Cedar: laudate, habitatores petrae; de vertice montium clamabunt.
 Ponent Domino gloriam, et laudem eius in insulis nuntiabunt.
 Dominus sicut fortis egredietur, sicut vir praeliator suscitabit zelum; vociferabitur, et clamabit: super inimicos suos confortabitur.
 Tacui semper, silui, patiens fui: sicut parturiens loquar; dissipabo, et absorbebo simul.
 Desertos faciam montes et colles, et omne gramen eorum exsiccabo; et ponam flumina in insulas, et stagna arefaciam.
 Et ducam caecos in viam quam nesciunt, et in semitis quas ignoraverunt ambulare eos faciam; ponam tenebras coram eis in lucem, et prava in recta; haec verba feci eis, et non dereliqui eos.
 Conversi sunt retrorsum, confundantur confusione, qui confidunt in sculptili; qui dicunt conflatili: Vos dii nostri.
 Surdi, audite, et caeci, intuemini ad videndum.
 Quis caecus, nisi servus meus; et surdus, nisi ad quem nuntios meos misi? quis caecus, nisi qui venundatus est? et quis caecus, nisi servus Domini?
 Qui vides multa, nonne custodies? qui apertas habes aures, nonne audies?
 Et Dominus voluit ut sanctificaret eum, et magnificaret legem, et extolleret.
 Ipse autem populus direptus, et vastatus; laqueus iuvenum omnes, et in domibus carcerum absconditi sunt; facti sunt in rapinam, nec est qui eruat; in direptionem, nec est qui dicat: Redde.
 Quis est in vobis qui audiat hoc, attendat, et auscultet futura?
 Quis dedit in direptionem Iacob, et Israel vastantibus? nonne Dominus ipse, cui peccavimus? Et noluerunt in viis eius ambulare, et non audierunt legem eius.
 Et effudit super eum indignationem furoris sui, et forte bellum; et combussit eum in circuitu, et non cognovit; et succendit eum, et non intellexit.


Caput 43

 Et nunc haec dicit Dominus creans te, Iacob, et formans te, Israel: Noli timere, quia redemi te, et vocavi te nomine tuo: meus es tu.
 Cum transieris per aquas, tecum ero, et flumina non operient te; cum ambulaveris in igne, non combureris, et flamma non ardebit in te.
 Quia ego Dominus Deus tuus, Sanctus Israel, salvator tuus, dedi propitiationem tuam Aegyptum, Aethopiam, et Saba, pro te.
 Ex quo honorabilis factus es in oculis meis, et gloriosus, ego dilexi te, et dabo homines pro te, et populos pro anima tua.
 Noli timere, quia ego tecum sum; ab oriente adducam semen tuum, et ab occidente congregabo te.
 Dicam aquiloni: Da; et austro: Noli prohibere: affer filios meos de longinquo, et filias meas ab extremis terrae.
 Et omnem qui invocat nomen meum, in gloriam meam creavi eum, formavi eum, et feci eum.
 Educ foras populum caecum, et oculos habentem; surdum, et aures ei sunt.
 Omnes gentes congregatae sunt simul, et collectae sunt tribus. Quis in vobis annuntiet istud, et quae prima sunt audire nos faciet? Dent testes eorum, iustificentur, et audiant, et dicant: Vere.
 Vos testes mei, dicit Dominus, et servus meus quem elegi: ut sciatis, et credatis mihi, et intelligatis quia ego ipse sum; ante me non est formatus Deus, et post me non erit.
 Ego sum, ego sum Dominus, et non est absque me salvator.
 Ego annuntiavi, et salvavi; auditum feci, et non fuit in vobis alienus: vos testes mei, dicit Dominus, et ego Deus.
 Et ab initio ego ipse, et non est qui de manu mea eruat. Operabor, et quis avertet illud?
 Haec dicit Dominus, redemptor vester, Sanctus Israel: Propter vos misi in Babylonem, et detraxi vectes universos, et Chaldaeos in navibus suis gloriantes.
 Ego Dominus, Sanctus vester, creans Israel, rex vester.
 Haec dicit Dominus, qui dedit in mari viam, et in aquis torrentibus semitam;
 qui eduxit quadrigam et equum, agmen et robustum: simul obdormierunt, nec resurgent; contriti sunt quasi linum, et extincti sunt.
 Ne memineritis priorum, et antiqua ne intueamini.
 Ecce ego facio nova, et nunc orientur, utique cognoscetis ea: ponam in deserto viam, et in invio flumina.
 Glorificabit me bestia agri, dracones, et struthiones: quia dedi in deserto aquas, flumina in invio, ut darem potum populo meo, electo meo.
 Populum istum formavi mihi: laudem meam narrabit.
 Non me invocasti, Iacob, nec laborasti in me, Israel.
 Non obtulisti mihi arietem holocausti tui, et victimis tuis non glorificasti me; non te servire feci in oblatione, nec laborem tibi praebui in thure.
 Non emisti mihi argento calamum, et adipe victimarum tuarum non inebriasti me: verumtamen servire me fecisti in peccatis tuis; praebuisti mihi laborem in iniquitatibus tuis.
 Ego sum, ego sum ipse qui deleo iniquitates tuas propter me, et peccatorum tuorum non recordabor.
 Reduc me in memoriam, et iudicemur simul: narra si quid habes ut iustificeris.
 Pater tuus primus peccavit, et interpretes tui praevaricati sunt in me:
 et contaminavi principes sanctos; dedi ad internecionem Iacob, et Israel in blasphemiam.


Caput 44

 Et nunc audi, Iacob, serve meus, et Israel, quem elegi.
 Haec dicit Dominus faciens et formans te, ab utero auxiliator tuus: Noli timere, serve meus Iacob, et rectissime, quem elegi.
 Effundam enim aquas super sitientem, et fluenta super aridam; effundam spiritum meum super semen tuum, et benedictionem meam super stirpem tuam:
 et germinabunt inter herbas, quasi salices iuxta praeterfluentes aquas.
 Iste dicet: Domini ego sum; et ille vocabit in nomine Iacob; et hic scribet manu sua: Domino, et in nomine Israel assimilabitur.
 Haec dicit Dominus, rex Israel, et redemptor eius, Dominus exercituum: Ego primus, et ego novissimus, et absque me non est deus.
 Quis similis mei? vocet, et annuntiet: et ordinem exponat mihi, ex quo constitui populum antiquum; ventura et quae futura sunt annuntient eis.
 Nolite timere, neque conturbemini: ex tunc audire te feci, et annuntiavi; vos estis testes mei. Numquid est Deus absque me, et formator quem ego non noverim?
 Plastae idoli omnes nihil sunt, et amantissima eorum non proderunt eis. Ipsi sunt testes eorum, quia non vident, neque intelligunt, ut confundantur.
 Quis formavit deum, et sculptile conflavit ad nihil utile?
 Ecce omnes participes eius confundentur, fabri enim sunt ex hominibus; convenient omnes, stabunt et pavebunt, et confundentur simul.
 Faber ferrarius lima operatus est, in prunis et in malleis formavit illud, et operatus est in brachio fortitudinis suae; esuriet et deficiet, non bibet aquam et lassescet.
 Artifex lignarius extendit normam, formavit illud in runcina, fecit illud in angularibus, et in circino tornavit illud, et fecit imaginem viri quasi speciosum hominem habitantem in domo;
 succidit cedros, tulit ilicem, et quercum, quae steterat inter ligna saltus; plantavit pinum, quam pluvia nutrivit:
 et facta est hominibus in focum; sumpsit ex eis, et calefactus est; et succendit et coxit panes; de reliquo autem operatus est deum et adoravit; fecit sculptile, et curvatus est ante illud.
 Medium eius combussit igni, et de medio eius carnes comedit; coxit pulmentum, et saturatus est, et calefactus est, et dixit: Vah! calefactus sum, vidi focum;
 reliquum autem eius deum fecit et sculptile sibi; curvatur ante illud, et adorat illud, et obsecrat, dicens: Libera me, quia deus meus es tu!
 Nescierunt, neque intellexerunt; obliti enim sunt ne videant oculi eorum, et ne intelligant corde suo.
 Non recogitant in mente sua, neque cognoscunt, neque sentiunt, ut dicant: Medietatem eius combussi igni, et coxi super carbones eius panes; coxi carnes et comedi, et de reliquo eius idolum faciam? ante truncum ligni procidam?
 Pars eius cinis est; cor insipiens adoravit illud, et non liberabit animam suam: neque dicet: Forte mendacium est in dextera mea.
 Memento horum Iacob, et Israel, quoniam servus meus es tu. Formavi te; servus meus es tu, Israel, ne obliviscaris mei.
 Delevi ut nubem iniquitates tuas, et quasi nebulam peccata tua: revertere ad me, quoniam redemi te.
 Laudate, caeli, quoniam misericordiam fecit Dominus; iubilate, extrema terrae; resonate, montes, laudationem, saltus et omne lignum eius, quoniam redemit Dominus Iacob, et Israel gloriabitur.
 Haec dicit Dominus, redemptor tuus, et formator tuus ex utero: Ego sum Dominus, faciens omnia, extendens caelos solus, stabiliens terram, et nullus mecum;
 irrita faciens signa divinorum, et ariolos in furorem vertens; convertens sapientes retrorsum, et scientiam eorum stultam faciens;
 suscitans verbum servi sui, et consilium nuntiorum suorum complens; qui dico Ierusalem: Habitaberis, et civitatibus Iuda: Aedificabimini, et deserta eius suscitabo;
 qui dico profundo: Desolare, et flumina tua arefaciam;
 qui dico Cyro: Pastor meus es, et omnem voluntatem meam complebis; qui dico Ierusalem: Aedificaberis, et templo: Fundaberis.


Caput 45

 Haec dicit Dominus christo meo Cyro, cuius apprehendi dexteram, ut subiiciam ante faciem eius gentes, et dorsa regum vertam, et aperiam coram eo ianuas, et portae non claudentur:
 Ego ante te ibo, et gloriosos terrae humiliabo; portas aereas conteram, et vectes ferreos confringam:
 et dabo tibi thesauros absconditos, et arcana secretorum, ut scias quia ego Dominus, qui voco nomen tuum, Deus Israel,
 propter servum meum Iacob, et Israel, electum meum; et vocavi te nomine tuo: assimilavi te, et non cognovisti me.
 Ego Dominus, et non est amplius; extra me non est deus; accinxi te, et non cognovisti me:
 ut sciant hi qui ab ortu solis et qui ab occidente, quoniam absque me non est: ego Dominus, et non est alter:
 formans lucem et creans tenebras, faciens pacem et creans malum: ego Dominus faciens omnia haec.
 Rorate, caeli, desuper, et nubes pluant iustum; aperiatur terra, et germinet Salvatorem, et iustitia oriatur simul: ego Dominus creavi eum.
 Vae qui contradicit fictori suo, testa de samiis terrae! Numquid dicet lutum figulo suo: Quid facis, et opus tuum absque manibus est?
 Vae qui dicit patri: Quid generas? et mulieri: Quid parturis?
 Haec dicit Dominus, Sanctus Israel, plastes eius: Ventura interrogate me; super filios meos et super opus manuum mearum mandate mihi.
 Ego feci terram, et hominem super eam creavi ego: manus meae tetenderunt caelos, et omni militiae eorum mandavi.
 Ego suscitavi eum ad iustitiam, et omnes vias eius dirigam; ipse aedificabit civitatem meam, et captivitatem meam dimittet, non in pretio neque in muneribus, dicit Dominus Deus exercituum.
 Haec dicit Dominus: Labor Aegypti, et negotiatio Aethiopiae, et Sabaim viri sublimes ad te transibunt, et tui erunt; post te ambulabunt, vincti manicis pergent, et te adorabunt, teque deprecabuntur. Tantum in te est Deus, et non est absque te deus.
 Vere tu es Deus absconditus, Deus Israel, salvator.
 Confusi sunt, et erubuerunt omnes: simul abierunt in confusionem fabricatores errorum.
 Israel salvatus est in Domino salute aeterna; non confundemini, et non erubescetis usque in saeculum saeculi.
 Quia haec dicit Dominus creans caelos, ipse Deus formans terram et faciens eam, ipse plastes eius; non in vanum creavit eam: ut habitaretur formavit eam: Ego Dominus, et non est alius.
 Non in abscondito locutus sum, in loco terrae tenebroso; non dixi semini Iacob frustra: Quaerite me: ego Dominus loquens iustitiam, annuntians recta.
 Congregamini, et venite, et accedite simul qui salvati estis ex gentibus: nescierunt qui levant lignum sculpturae suae, et rogant deum non salvantem.
 Annuntiate, et venite, et consiliamini simul. Quis auditum fecit hoc ab initio, ex tunc praedixit illud? numquid non ego Dominus, et non est ultra deus absque me? Deus iustus, et salvans non est praeter me.
 Convertimini ad me, et salvi eritis, omnes fines terrae, quia ego Deus, et non est alius.
 In memetipso iuravi; egredietur de ore meo iustitiae verbum, et non revertetur: quia mihi curvabitur omne genu, et iurabit omnis lingua.
 Ergo in Domino, dicet, meae sunt iustitiae et imperium; ad eum venient, et confundentur omnes qui repugnant ei.
 In Domino iustificabitur, et laudabitur omne semen Israel.


Caput 46

 Confractus est Bel, contritus est Nabo; facta sunt simulacra eorum bestiis et iumentis, onera vestra gravi pondere usque ad lassitudinem.
 Contabuerunt, et contrita sunt simul; non potuerunt salvare portantem, et anima eorum in captivitatem ibit.
 Audite me, domus Iacob, et omne residuum domus Israel; qui portamini a meo utero, qui gestamini a mea vulva.
 Usque ad senectam ego ipse, et usque ad canos ego portabo; ego feci, et ego feram; ego portabo, et salvabo.
 Cui assimilastis me, et adaequastis, et comparastis me, et fecistis similem?
 Qui confertis aurum de sacculo, et argentum statera ponderatis, conducentes aurificem ut faciat deum, et procidunt, et adorant.
 Portant illum in humeris gestantes, et ponentes in loco suo, et stabit, ac de loco suo non movebitur: sed et cum clamaverint ad eum, non audiet; de tribulatione non salvabit eos.
 Mementote istud, et confundamini; redite, praevaricatores, ad cor.
 Recordamini prioris saeculi, quoniam ego sum Deus, et non est ultra deus, nec est similis mei.
 Annuntians ab exordio novissimum, et ab initio quae necdum facta sunt, dicens: Consilium meum stabit, et omnis voluntas mea fiet.
 Vocans ab oriente avem, et de terra longinqua virum voluntatis meae: et locutus sum, et adducam illud; creavi et faciam illud.
 Audite me, duro corde, qui longe estis a iustitia.
 Prope feci iustitiam meam, non elongabitur, et salus mea non morabitur. Dabo in Sion salutem, et in Israel gloriam meam.


Caput 47

 Descende, sede in pulvere, virgo filia Babylon: sede in terra; non est solium filiae Chaldaeorum, quia ultra non vocaberis mollis et tenera.
 Tolle molam, et mole farinam; denuda turpitudinem tuam; discooperi humerum, revela crura, transi flumina.
 Revelabitur ignominia tua, et videbitur opprobrium tuum; ultionem capiam, et non resistet mihi homo.
 Redemptor noster, Dominus exercituum nomen illius, Sanctus Israel.
 Sede tacens, et intra in tenebras, filia Chaldaeorum, quia non vocaberis ultra domina regnorum.
 Iratus sum super populum meum: contaminavi haereditatem meam, et dedi eos in manu tua: non posuisti eis misericordias; super senem aggravasti iugum tuum valde.
 Et dixisti: In sempiternum ero domina. Non posuisti haec super cor tuum, neque recordata es novissimi tui.
 Et nunc audi haec delicata, et habitans confidenter, quae dicis in corde tuo: Ego sum, et non est praeter me amplius; non sedebo vidua, et ignorabo sterilitatem.
 Venient tibi duo haec subito in die una, sterilitas et viduitas: universa venerunt super te, propter multitudinem maleficiorum tuorum, et propter duritiam incantatorum tuorum vehementem.
 Et fiduciam habuisti in malitia tua, et dixisti: Non est qui videat me. Sapientia tua et scientia tua, haec decepit te. Et dixisti in corde tuo: Ego sum, et praeter me non est altera.
 Veniet super te malum, et nescies ortum eius; et irruet super te calamitas quam non poteris expiare; veniet super te repente miseria quam nescies.
 Sta cum incantatoribus tuis et cum multitudine maleficiorum tuorum, in quibus laborasti ab adolescentia tua, si forte quod prosit tibi, aut si possis fieri fortior.
 Defecisti in multitudine consiliorum tuorum. Stent, et salvent te augures caeli, qui contemplabantur sidera, et supputabant menses, ut ex eis annuntiarent ventura tibi.
 Ecce facti sunt quasi stipula, ignis combussit eos; non liberabunt animam suam de manu flammae; non sunt prunae quibus calefiant, nec focus ut sedeant ad eum.
 Sic facta sunt tibi in quibuscumque laboraveras: negotiatores tui ab adolescentia tua, unusquisque in via sua erraverunt; non est qui salvet te.


Caput 48

 Audite haec, domus Iacob, qui vocamini nomine Israel, et de aquis Iuda existis; qui iuratis in nomine Domini, et Dei Israel recordamini non in veritate neque in iustitia.
 De civitate enim sancta vocati sunt, et super Deum Israel constabiliti sunt: Dominus exercituum nomen eius.
 Priora ex tunc annuntiavi, et ex ore meo exierunt, et audita feci ea: repente operatus sum, et venerunt.
 Scivi enim quia durus es tu, et nervus ferreus cervix tua, et frons tua aerea.
 Praedixi tibi ex tunc; antequam venirent, indicavi tibi, ne forte diceres: Idola mea fecerunt haec, et sculptilia mea et conflatilia mandaverunt ista.
 Quae audisti, vide omnia; vos autem, num annuntiastis? Audita feci tibi nova ex tunc, et conservata sunt quae nescis.
 Nunc creata sunt et non ex tunc; et ante diem, et non audisti ea, ne forte dicas: Ecce ego cognovi ea.
 Neque audisti, neque cognovisti, neque ex tunc aperta est auris tua: scio enim quia praevaricans praevaricaberis, et transgressorem ex utero vocavi te.
 Propter nomen meum longe faciam furorem meum, et laude mea infrenabo te, ne intereas.
 Ecce excoxi te, sed non quasi argentum; elegi te in camino paupertatis.
 Propter me, propter me faciam, ut non blasphemer; et gloriam meam alteri non dabo.
 Audi me, Iacob, et Israel, quem ego voco: ego ipse, ego primus, et ego novissimus.
 Manus quoque mea fundavit terram, et dextera mea mensa est caelos; ego vocabo eos, et stabunt simul.
 Congregamini, omnes vos, et audite: quis de eis annuntiavit haec? Dominus dilexit eum, faciet voluntatem suam in Babylone, et brachium suum in Chaldaeis.
 Ego, ego locutus sum, et vocavi eum; adduxi eum, et directa est via eius.
 Accedite ad me et audite hoc: non a principio in abscondito locutus sum: ex tempore antequam fieret, ibi eram: et nunc Dominus Deus misit me, et spiritus eius.
 Haec dicit Dominus, redemptor tuus, Sanctus Israel: Ego Dominus Deus tuus, docens te utilia, gubernans te in via qua ambulas.
 Utinam attendisses mandata mea: facta fuisset sicut flumen pax tua, et iustitia tua sicut gurgites maris:
 et fuisset quasi arena semen tuum, et stirps uteri tui ut lapilli eius; non interisset et non fuisset attritum nomen eius a facie mea.
 Egredimini de Babylone, fugite a Chaldaeis, in voce exsultationis annuntiate: auditum facite hoc, et efferte illud usque ad extrema terrae. Dicite: Redemit Dominus servum suum Iacob.
 Non sitierunt in deserto, cum educeret eos: aquam de petra produxit eis, et scidit petram, et fluxerunt aquae.
 Non est pax impiis, dicit Dominus.


Caput 49

 Audite, insulae, et attendite, populi de longe: Dominus ab utero vocavit me; de ventre matris meae recordatus est nominis mei.
 Et posuit os meum quasi gladium acutum, in umbra manus suae protexit me, et posuit me sicut sagittam electam: in pharetra sua abscondit me.
 Et dixit mihi: Servus meus es tu Israel, quia in te gloriabor.
 Et ego dixi: In vacuum laboravi; sine causa et vane fortitudinem meam consumpsi: ergo iudicium meum cum Domino, et opus meum cum Deo meo.
 Et nunc dicit Dominus, formans me ex utero servum sibi, ut reducam Iacob ad eum, et Israel non congregabitur; et glorificatus sum in oculis Domini, et Deus meus factus est fortitudo mea.
 Et dixit: Parum est ut sis mihi servus ad suscitandas tribus Iacob, et faeces Israel convertendas: ecce dedi te in lucem gentium, ut sis salus mea usque ad extremum terrae.
 Haec dicit Dominus, redemptor Israel, Sanctus eius, ad contemptibilem animam, ad abominatam gentem, ad servum dominorum: Reges videbunt, et consurgent principes, et adorabunt propter Dominum, quia fidelis est, et Sanctum Israel qui elegit te.
 Haec dicit Dominus: In tempore placito exaudivi te, et in die salutis auxiliatus sum tui: et servavi te, et dedi te in foedus populi, ut suscitares terram, et possideres haereditates dissipatas;
 ut diceres his qui vincti sunt: Exite, et his qui in tenebris: Revelamini. Super vias pascentur, et in omnibus planis pascua eorum.
 Non esurient neque sitient, et non percutiet eos aestus et sol, quia miserator eorum reget eos, et ad fontes aquarum potabit eos.
 Et ponam omnes montes meos in viam, et semitae meae exaltabuntur.
 Ecce isti de longe venient, et ecce illi ab aquilone et mari, et isti de terra australi.
 Laudate, caeli, et exsulta, terra; iubilate, montes, laudem, quia consolatus est Dominus populum suum, et pauperum suorum miserebitur.
 Et dixit Sion: Dereliquit me Dominus, et Dominus oblitus est mei.
 Numquid oblivisci potest mulier infantem suum, ut non misereatur filio uteri sui? Etsi illa oblita fuerit, ego tamen non obliviscar tui.
 Ecce in manibus meis descripsi te; muri tui coram oculis meis semper.
 Venerunt structores tui; destruentes te et dissipantes a te exibunt.
 Leva in circuitu oculos tuos, et vide: omnes isti congregati sunt, venerunt tibi. Vivo ego, dicit Dominus, quia omnibus his velut ornamento vestieris, et circumdabis tibi eos quasi sponsa;
 quia deserta tua, et solitudines tuae, et terra ruinae tuae, nunc angusta erunt prae habitatoribus; et longe fugabuntur qui absorbebant te.
 Adhuc dicent in auribus tuis filii sterilitatis tuae: Angustus est mihi locus; fac spatium mihi ut habitem.
 Et dices in corde tuo: Quis genuit mihi istos? ego sterilis et non pariens, transmigrata, et captiva; et istos quis enutrivit? ego destituta et sola; et isti ubi erant?
 Haec dicit Dominus Deus: Ecce levabo ad gentes manum meam, et ad populos exaltabo signum meum: et afferent filios tuos in ulnis, et filias tuas super humeros portabunt.
 Et erunt reges nutritii tui, et reginae nutrices tuae; vultu in terram demisso adorabunt te, et pulverem pedum tuorum lingent. Et scies quia ego Dominus, super quo non confundentur qui exspectant eum.
 Numquid tolletur a forti praeda? aut quod captum fuerit a robusto, salvum esse poterit?
 Quia haec dicit Dominus: Equidem, et captivitas a forti tolletur, et quod ablatum fuerit a robusto, salvabitur. Eos vero qui iudicaverunt te, ego iudicabo, et filios tuos ego salvabo.
 Et cibabo hostes tuos carnibus suis, et quasi musto, sanguine suo inebriabuntur, et sciet omnis caro quia ego Dominus salvans te, et redemptor tuus fortis Iacob.


Caput 50

 Haec dicit Dominus: Quis est hic liber repudii matris vestrae, quo dimisi eam? aut quis est creditor meus, cui vendidi vos? Ecce in iniquitatibus vestris venditi estis, et in sceleribus vestris dimisi matrem vestram.
 Quia veni, et non erat vir; vocavi, et non erat qui audiret. Numquid abbreviata et parvula facta est manus mea, ut non possim redimere? aut non est in me virtus ad liberandum? Ecce in increpatione mea desertum faciam mare, ponam flumina in siccum; computrescent pisces sine aqua, et morientur in siti.
 Induam caelos tenebris, et saccum ponam operimentum eorum.
 Dominus dedit mihi linguam eruditam, ut sciam sustentare eum qui lassus est verbo. Erigit mane, mane erigit mihi aurem, ut audiam quasi magistrum.
 Dominus Deus aperuit mihi aurem, ego autem non contradico: retrorsum non abii.
 Corpus meum dedi percutientibus, et genas meas vellentibus; faciem meam non averti ab increpantibus et conspuentibus in me.
 Dominus Deus auxiliator meus, ideo non sum confusus; ideo posui faciem meam ut petram durissimam, et scio quoniam non confundar.
 Iuxta est qui iustificat me; quis contradicet mihi? Stemus simul; quis est adversarius meus? accedat ad me.
 Ecce Dominus Deus auxiliator meus; quis est qui condemnet me? Ecce omnes quasi vestimentum conterentur; tinea comedet eos.
 Quis ex vobis timens Dominum, audiens vocem servi sui? Qui ambulavit in tenebris, et non est lumen ei, speret in nomine Domini, et innitatur super Deum suum.
 Ecce vos omnes accendentes ignem, accincti flammis: ambulate in lumine ignis vestri, et in flammis quas succendistis; de manu mea factum est hoc vobis: in doloribus dormietis.


Caput 51

 Audite me, qui sequimini quod iustum est, et quaeritis Dominum; attendite ad petram unde excisi estis, et ad cavernam laci de qua praecisi estis.
 Attendite ad Abraham, patrem vestrum, et ad Saram, quae peperit vos: quia unum vocavi eum, et benedixi ei, et multiplicavi eum.
 Consolabitur ergo Dominus Sion, et consolabitur omnes ruinas eius: et ponet desertum eius quasi delicias, et solitudinem eius quasi hortum Domini. Gaudium et laetitia invenietur in ea, gratiarum actio et vox laudis.
 Attendite ad me, popule meus, et tribus mea, me audite: quia lex a me exiet, et iudicium meum in lucem populorum requiescet.
 Prope est iustus meus, egressus est salvator meus, et brachia mea populos iudicabunt; me insulae exspectabunt, et brachium meum sustinebunt.
 Levate in caelum oculos vestros, et videte sub terra deorsum: quia caeli sicut fumus liquescent, et terra sicut vestimentum atteretur, et habitatores eius sicut haec interibunt: salus autem mea in sempiternum erit, et iustitia mea non deficiet.
 Audite me, qui scitis iustum, populus meus, lex mea in corde eorum: nolite timere opprobrium hominum, et blasphemias eorum ne metuatis:
