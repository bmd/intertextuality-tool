
 Viginti duorum annorum erat Amon cum regnare coepisset: duobus quoque annis regnavit in Ierusalem: nomen matris eius Messalemeth filia Harus de Ieteba.
 Fecitque malum in conspectu Domini, sicut fecerat Manasses pater eius.
 Et ambulavit in omni via per quam ambulaverat pater eius, servivitque immunditiis quibus servierat pater eius, et adoravit eas:
 et dereliquit Dominum Deum patrum suorum, et non ambulavit in via Domini.
 Tetenderuntque ei insidias servi sui, et interfecerunt regem in domo sua.
 Percussit autem populus terrae omnes qui coniuraverant contra regem Amon, et constituerunt sibi regem Iosiam filium eius pro eo.
 Reliqua autem sermonum Amon quae fecit, nonne haec scripta sunt in libro sermonum dierum regum Iuda?
 Sepelieruntque eum in sepulchro suo, in horto Oza: et regnavit Iosias filius eius pro eo.


Caput 22

 Octo annorum erat Iosias cum regnare coepisset: triginta et uno anno regnavit in Ierusalem: nomen matris eius Idida filia Hadaia de Besecath.
 Fecitque quod placitum erat coram Domino, et ambulavit per omnes vias David patris sui: non declinavit ad dexteram, sive ad sinistram.
 Anno autem octavodecimo regis Iosiae, misit rex Saphan filium Aslia filii Messulam scribam templi Domini, dicens ei:
 Vade ad Helciam sacerdotem magnum, ut confletur pecunia quae illata est in templum Domini, quam collegerunt ianitores templi a populo:
 deturque fabris per praepositos domus Domini, qui et distribuant eam his qui operantur in templo Domini, ad instauranda sartatecta templi:
 tignariis videlicet et caementariis, et iis qui interrupta componunt: et ut emantur ligna, et lapides de lapicidinis, ad instaurandum templum Domini.
 Verumtamen non supputetur eis argentum quod accipiunt, sed in potestate habeant, et in fide.
 Dixit autem Helcias pontifex ad Saphan scribam: Librum legis reperi in domo Domini. Deditque Helcias volumen Saphan, qui et legit illud.
 Venit quoque Saphan scriba ad regem, et renuntiavit ei quod praeceperat, et ait: Conflaverunt servi tui pecuniam quae reperta est in domo Domini, et dederunt ut distribueretur fabris a praefectis operum templi Domini.
 Narravit quoque Saphan scriba regi, dicens: Librum dedit mihi Helcias sacerdos. Quem cum legisset Saphan coram rege,
 et audisset rex verba libri legis Domini, scidit vestimenta sua.
 Et praecepit Helciae sacerdoti, et Ahicam filio Saphan, et Achobor filio Micha, et Saphan scribae, et Asaiae servo regis, dicens:
 Ite et consulite Dominum super me, et super populo, et super omni Iuda, de verbis voluminis istius, quod inventum est: magna enim ira Domini succensa est contra nos, quia non audierunt patres nostri verba libri huius, ut facerent omne quod scriptum est nobis.
 Ierunt itaque Helcias sacerdos, et Ahicam, et Achobor, et Sapham, et Asaia, ad Holdam prophetidem, uxorem Sellum filii Thecuae filii Araas custodis vestium, quae habitabat in Ierusalem in Secunda: locutique sunt ad eam.
 Et illa respondit eis: Haec dicit Dominus Deus Israel: Dicite viro qui misit vos ad me:
 Haec dicit Dominus: Ecce ego adducam mala super locum istum, et super habitatores eius, omnia verba legis quae legit rex Iuda:
 quia dereliquerunt me, et sacrificaverunt diis alienis, irritantes me in cunctis operibus manuum suarum: et succendetur indignatio mea in loco hoc, et non extinguetur.
 Regi autem Iuda, qui misit vos ut consuleretis Dominum, sic dicetis: Haec dicit Dominus Deus Israel: Pro eo quod audisti verba voluminis,
 et perterritum est cor tuum, et humiliatus es coram Domino, auditis sermonibus contra locum istum et habitatores eius, quod videlicet fierent in stuporem et in maledictum: et scidisti vestimenta tua, et flevisti coram me, et ego audivi, ait Dominus:
 idcirco colligam te ad patres tuos, et colligeris ad sepulchrum tuum in pace, ut non videant oculi tui omnia mala quae inducturus sum super locum istum.


Caput 23

 Et renuntiaverunt regi quod dixerat. Qui misit: et congregati sunt ad eum omnes senes Iuda et Ierusalem.
 Ascenditque rex templum Domini, et omnes viri Iuda, universique qui habitabant in Ierusalem cum eo sacerdotes et prophetae, et omnis populus a parvo usque ad magnum: legitque, cunctis audientibus, omnia verba libri foederis, qui inventus est in domo Domini.
 Stetitque rex super gradum: et foedus percussit coram Domino, ut ambularent post Dominum, et custodirent praecepta eius, et testimonia, et caeremonias in omni corde, et in tota anima, et suscitarent verba foederis huius, quae scripta erant in libro illo: acquievitque populus pacto.
 Et praecepit rex Helciae pontifici, et sacerdotibus secundi ordinis, et ianitoribus, ut proiicerent de templo Domini omnia vasa quae facta fuerant Baal, et in luco, et universae militiae caeli: et combussit ea foris Ierusalem in convalle Cedron, et tulit pulverem eorum in Bethel.
 Et delevit aruspices quos posuerant reges Iuda ad sacrificandum in excelsis per civitates Iuda, et in circuitu Ierusalem: et eos qui adolebant incensum Baal, et soli, et lunae, et duodecim signis, et omni militiae caeli.
 Et efferri fecit lucum de domo Domini foras Ierusalem in convalle Cedron, et combussit eum ibi, et redegit in pulverem, et proiecit super sepulchra vulgi.
 Destruxit quoque aediculas effeminatorum quae erant in domo Domini, pro quibus mulieres texebant quasi domunculas luci.
 Congregavitque omnes sacerdotes de civitatibus Iuda, et contaminavit excelsa ubi sacrificabant sacerdotes de Gabaa usque Bersabee, et destruxit aras portarum in introitu ostii Iosue principis civitatis, quod erat ad sinistram portae civitatis.
 Verumtamen non ascendebant sacerdotes excelsorum ad altare Domini in Ierusalem: sed tantum comedebant azyma in medio fratrum suorum.
 Contaminavit quoque Topheth, quod est in convalle filii Ennom, ut nemo consecraret filium suum aut filiam per ignem, Moloch.
 Abstulit quoque equos quos dederant reges Iuda soli in introitu templi Domini iuxta exedram Nathanmelech eunuchi, qui erat in Pharurim: currus autem solis combussit igni.
 Altaria quoque quae erant super tecta coenaculi Achaz, quae fecerant reges Iuda, et altaria quae fecerat Manasses in duobus atriis templi Domini, destruxit rex, et cucurrit inde, et dispersit cinerem eorum in torrentem Cedron.
 Excelsa quoque, quae erant in Ierusalem ad dexteram partem montis offensionis, quae aedificaverat Salomon rex Israel Astaroth idolo Sidoniorum, et Chamos offensioni Moab, et Melchom abominationi filiorum Ammon, polluit rex.
 Et contrivit statuas, et succidit lucos: replevitque loca eorum ossibus mortuorum.
 Insuper et altare quod erat in Bethel, et excelsum quod fecerat Ieroboam filius Nabat, qui peccare fecit Israel: et altare illud, et excelsum destruxit, atque combussit, et comminuit in pulverem, succenditque etiam lucum.
 Et conversus Iosias, vidit ibi sepulchra quae erant in monte: misitque et tulit ossa de sepulchris, et combussit ea super altare, et polluit illud iuxta verbum Domini quod locutus est vir Dei, qui praedixerat verba haec.
 Et ait: Quis est titulus ille, quem video? Responderuntque ei cives urbis illius: Sepulchrum est hominis Dei, qui venit de Iuda, et praedixit verba haec, quae fecisti super altare Bethel.
 Et ait: Dimitte eum: nemo commoveat ossa eius. Et intacta manserunt ossa illius cum ossibus prophetae qui venerat de Samaria.
 Insuper et omnia fana excelsorum quae erant in civitatibus Samariae, quae fecerant reges Israel ad irritandum Dominum, abstulit Iosias: et fecit eis secundum omnia opera quae fecerat in Bethel.
 Et occidit universos sacerdotes excelsorum qui erant ibi super altaria, et combussit ossa humana super ea: reversusque est Ierusalem.
 Et praecepit omni populo, dicens: Facite Phase Domino Deo vestro, secundum quod scriptum est in libro foederis huius.
 Nec enim factum est Phase tale a diebus iudicum qui iudicaverunt Israel, et omnium dierum regum Israel et regum Iuda,
 sicut in octavodecimo anno regis Iosiae factum est Phase istud Domino in Ierusalem.
 Sed et pythones, et ariolos, et figuras idolorum, et immunditias, et abominationes, quae fuerant in terra Iuda et Ierusalem, abstulit Iosias: ut statueret verba legis quae scripta sunt in libro quem invenit Helcias sacerdos in templo Domini.
 Similis illi non fuit ante eum rex, qui reverteretur ad Dominum in omni corde suo, et in tota anima sua, et in universa virtute sua iuxta omnem legem Moysi: neque post eum surrexit similis illi.
 Verumtamen non est aversus Dominus ab ira furoris sui magni quo iratus est furor eius contra Iudam propter irritationes quibus provocaverat eum Manasses.
 Dixit itaque Dominus: Etiam Iudam auferam a facie mea, sicut abstuli Israel: et proiiciam civitatem hanc quam elegi Ierusalem, et domum de qua dixi: Erit nomen meum ibi.
 Reliqua autem sermonum Iosiae, et universa quae fecit, nonne haec scripta sunt in libro verborum dierum regum Iuda?
 In diebus eius ascendit Pharao Nechao rex Aegypti contra regem Assyriorum ad flumen Euphraten, et abiit Iosias rex in occursum eius: et occisus est in Mageddo cum vidisset eum.
 Et portaverunt eum servi sui mortuum de Mageddo: et pertulerunt in Ierusalem, et sepelierunt eum in sepulchro suo. Tulitque populus terrae Ioachaz filium Iosiae: et unxerunt eum, et constituerunt eum regem pro patre suo.
 Viginti trium annorum erat Ioachaz cum regnare coepisset, et tribus mensibus regnavit in Ierusalem: nomen matris eius Amital filia Ieremiae de Lobna.
 Et fecit malum coram Domino, iuxta omnia quae fecerant patres eius.
 Vinxitque eum Pharao Nechao in Rebla, quae est in terra Emath, ne regnaret in Ierusalem: et imposuit mulctam terrae centum talentis argenti, et talento auri.
 Regemque constituit Pharao Nechao Eliacim filium Iosiae pro Iosia patre eius: vertitque nomen eius Ioakim. Porro Ioachaz tulit, et duxit in Aegyptum, et mortuus est ibi.
 Argentum autem et aurum dedit Ioakim Pharaoni, cum indixisset terrae per singulos, ut conferretur iuxta praeceptum Pharaonis: et unumquemque iuxta vires suas exegit, tam argentum quam aurum, de populo terrae, ut daret Pharaoni Nechao.
 Viginti quinque annorum erat Ioakim cum regnare coepisset, et undecim annis regnavit in Ierusalem: nomen matris eius Zebida filia Phadaia de Ruma.
 Et fecit malum coram Domino iuxta omnia quae fecerant patres eius.


Caput 24

 In diebus eius ascendit Nabuchodonosor rex Babylonis, et factus est ei Ioakim servus tribus annis: et rursum rebellavit contra eum.
 Immisitque ei Dominus latrunculos Chaldaeorum, et latrunculos Syriae, et latrunculos Moab, et latrunculos filiorum Ammon: et immisit eos in Iudam ut disperderent eum, iuxta verbum Domini quod locutus fuerat per servos suos prophetas.
 Factum est autem hoc per verbum Domini contra Iudam, ut auferret eum coram se propter peccata Manasse universa quae fecit,
 et propter sanguinem innoxium quem effudit, et implevit Ierusalem cruore innocentium: et ob hanc rem noluit Dominus propitiari.
 Reliqua autem sermonum Ioakim, et universa quae fecit, nonne haec scripta sunt in libro sermonum dierum regum Iuda? Et dormivit Ioakim cum patribus suis:
 et regnavit Ioachin filius eius pro eo.
 Et ultra non addidit rex Aegypti ut egrederetur de terra sua: tulerat enim rex Babylonis, a rivo Aegypti usque ad fluvium Euphraten, omnia quae fuerant regis Aegypti.
 Decem et octo annorum erat Ioachin cum regnare coepisset, et tribus mensibus regnavit in Ierusalem: nomen matris eius Nohesta filia Elnathan de Ierusalem.
 Et fecit malum coram Domino, iuxta omnia quae fecerat pater eius.
 In tempore illo ascenderunt servi Nabuchodonosor regis Babylonis in Ierusalem, et circumdata est urbs munitionibus.
 Venitque Nabuchodonosor rex Babylonis ad civitatem cum servis suis ut oppugnarent eam.
 Egressusque est Ioachin rex Iuda ad regem Babylonis, ipse et mater eius, et servi eius, et principes eius, et eunuchi eius: et suscepit eum rex Babylonis anno octavo regni sui.
 Et protulit inde omnes thesauros domus Domini, et thesauros domus regiae: et concidit universa vasa aurea quae fecerat Salomon rex Israel in templo Domini iuxta verbum Domini.
 Et transtulit omnem Ierusalem, et universos principes, et omnes fortes exercitus, decem millia, in captivitatem, et omnem artificem et clusorem: nihilque relictum est, exceptis pauperibus populi terrae.
 Transtulit quoque Ioachin in Babylonem, et matrem regis, et uxores regis, et eunuchos eius: et iudices terrae duxit in captivitatem de Ierusalem in Babylonem.
 Et omnes viros robustos, septem millia, et artifices, et clusores mille, omnes viros fortes et bellatores: duxitque eos rex Babylonis captivos in Babylonem.
 Et constituit Matthaniam patruum eius pro eo: imposuitque nomen ei Sedeciam.
 Vigesimum et primum annum aetatis habebat Sedecias cum regnare coepisset, et undecim annis regnavit in Ierusalem: nomen matris eius erat Amital filia Ieremiae de Lobna.
 Et fecit malum coram Domino, iuxta omnia quae fecerat Ioakim.
 Irascebatur enim Dominus contra Ierusalem et contra Iudam, donec proiiceret eos a facie sua: recessitque Sedecias a rege Babylonis.


Caput 25

 Factum est autem anno nono regni eius, mense decimo, decima die mensis, venit Nabuchodonosor rex Babylonis, ipse et omnis exercitus eius, in Ierusalem, et circumdederunt eam: et exstruxerunt in circuitu eius munitiones.
 Et clausa est civitas atque vallata usque ad undecimum annum regis Sedeciae,
 nona die mensis: praevaluitque fames in civitate, nec erat panis populo terrae.
 Et interrupta est civitas: et omnes viri bellatores nocte fugerunt per viam portae quae est inter duplicem murum ad hortum regis. Porro Chaldaei obsidebant in circuitu civitatem. Fugit itaque Sedecias per viam quae ducit ad campestria solitudinis.
 Et persecutus est exercitus Chaldaeorum regem, comprehenditque eum in planitie Iericho: et omnes bellatores qui erant cum eo, dispersi sunt, et reliquerunt eum.
 Apprehensum ergo regem duxerunt ad regem Babylonis in Reblatha: qui locutus est cum eo iudicium.
 Filios autem Sedeciae occidit coram eo, et oculos eius effodit, vinxitque eum catenis, et adduxit in Babylonem.
 Mense quinto, septima die mensis, ipse est annus nonusdecimus regis Babylonis, venit Nabuzardan princeps exercitus, servus regis Babylonis, in Ierusalem.
 Et succendit domum Domini, et domum regis: et domos Ierusalem, omnemque domum combussit igni.
 Et muros Ierusalem in circuitu destruxit omnis exercitus Chaldaeorum, qui erat cum principe militum.
 Reliquam autem populi partem quae remanserat in civitate, et perfugas qui transfugerant ad regem Babylonis, et reliquum vulgus transtulit Nabuzardan princeps militiae.
 Et de pauperibus terrae reliquit vinitores et agricolas.
 Columnas autem aereas quae erant in templo Domini, et bases, et mare aereum quod erat in domo Domini, confregerunt Chaldaei, et transtulerunt aes omne in Babylonem.
 Ollas quoque aereas, et trullas, et tridentes, et scyphos, et mortariola, et omnia vasa aerea, in quibus ministrabant, tulerunt.
 Necnon et thuribula, et phialas: quae aurea, aurea, et quae argentea, argentea tulit princeps militiae,
 id est, columnas duas, mare unum, et bases quas fecerat Salomon in templo Domini: non erat pondus aeris omnium vasorum.
 Decem et octo cubitos altitudinis habebat columna una: et capitellum aereum super se altitudinis trium cubitorum: et retiaculum, et malogranata super capitellum columnae, omnia aerea: similem et columna secunda habebat ornatum.
 Tulit quoque princeps militiae Saraiam sacerdotem primum, et Sophoniam sacerdotem secundum, et tres ianitores.
 Et de civitate eunuchum unum, qui erat praefectus super bellatores viros: et quinque viros de his qui steterant coram rege, quos reperit in civitate: et Sopher principem exercitus, qui probabat tyrones de populo terrae: et sexaginta viros e vulgo, qui inventi fuerant in civitate.
 Quos tollens Nabuzardan princeps militum, duxit ad regem Babylonis in Reblatha.
 Percussitque eos rex Babylonis, et interfecit eos in Reblatha in terra Emath: et translatus est Iuda de terra sua.
 Populo autem qui relictus erat in terra Iuda, quem dimiserat Nabuchodonosor rex Babylonis, praefecit Godoliam filium Ahicam filii Saphan.
 Quod cum audissent omnes duces militum, ipsi et viri qui erant cum eis, videlicet quod constituisset rex Babylonis Godoliam, venerunt ad Godoliam in Maspha, Ismahel filius Nathaniae, et Iohanan filius Caree, et Saraia filius Thanehumeth Netophathites, et Iezonias filius Maachathi, ipsi et socii eorum.
 Iuravitque Godolias ipsis et sociis eorum, dicens: Nolite timere servire Chaldaeis: manete in terra, et servite regi Babylonis, et bene erit vobis.
 Factum est autem in mense septimo, venit Ismahel filius Nathaniae filii Elisama de semine regio, et decem viri cum eo: percusseruntque Godoliam, qui et mortuus est: sed et Iudaeos et Chaldaeos qui erant cum eo in Maspha.
 Consurgensque omnis populus a parvo usque ad magnum, et principes militum, venerunt in Aegyptum timentes Chaldaeos.
 Factum est vero in anno trigesimo septimo transmigrationis Ioachin regis Iuda, mense duodecimo, vigesima septima die mensis: sublevavit Evilmerodach rex Babylonis, anno quo regnare coeperat, caput Ioachin regis Iuda de carcere.
 Et locutus est ei benigne, et posuit thronum eius super thronum regum qui erant cum eo in Babylone.
 Et mutavit vestes eius quas habuerat in carcere, et comedebat panem semper in conspectu eius cunctis diebus vitae suae.
 Annonam quoque constituit ei sine intermissione, quae et dabatur ei a rege per singulos dies omnibus diebus vitae suae.


Liber Primus Paralipomenon



Caput 1

 Adam, Seth, Enos,
 Cainan, Malaleel, Iared,
 Henoch, Mathusale, Lamech,
 Noe, Sem, Cham, et Iaptheth.
 Filii Iapheth: Gomer, et Magog, et Madai, et Iavan, Thubal, Mosoch, Thiras.
 Porro filii Gomer: Ascenez, et Riphath, et Thogorma.
 Filii autem Iavan: Elisa et Tharsis, Cethim et Dodanim.
 Filii Cham: Chus, et Mesraim, et Phut, et Chanaan.
 Filii autem Chus: Saba, et Hevila, Sabatha, et Regma, et Sabathacha. Porro filii Regma: Saba, et Dadan.
 Chus autem genuit Nemrod: iste coepit esse potens in terra.
 Mesraim vero genuit Ludim, et Anamim, et Laabim, et Nephtuim,
 Phetrusim quoque, et Casluim: de quibus egressi sunt Philisthiim, et Caphtorim.
 Chanaan vero genuit Sidonem primogenitum suum, Hethaeum quoque,
 et Iebusaeum, et Amorrhaeum, et Gergesaeum,
 Hevaeumque et Aracaeum, et Sinaeum.
 Aradium quoque, et Samaraeum, et Hamathaeum.
 Filii Sem: Aelam, et Assur, et Arphaxad, et Lud, et Aram, et Hus, et Hul, et Gether, et Mosoch.
 Arphaxad autem genuit Sale, qui et ipse genuit Heber.
 Porro Heber nati sunt duo filii: nomen uni Phaleg, quia in diebus eius divisa est terra; et nomen fratris eius Iectan.
 Iectan autem genuit Elmodad, et Saleph, et Asarmoth, et Iare,
 Adoram quoque, et Huzal, et Decla,
 Hebal etiam, et Abimael, et Saba, necnon
 et Ophir, et Hevila, et Iobab: omnes isti filii Iectan.
 Sem, Arphaxad, Sale,
 Heber, Phaleg, Ragau,
 Serug, Nachor, Thare,
 Abram: iste est Abraham.
 Filii autem Abraham, Isaac et Ismahel.
 Et hae generationes eorum. Primogenitus Ismahelis, Nabaioth, et Cedar, et Adbeel, et Mabsam,
 et Masma, et Duma, Massa, Hadad, et Thema,
 Ietur, Naphis, Cedma: hi sunt filii Ismahelis.
 Filii autem Ceturae concubinae Abraham, quos genuit: Zamran, Iecsan, Madan, Madian, Iesboc, et Sue. Porro filii Iecsan: Saba, et Dadan. Filii autem Dadan: Assurim, et Latussim, et Laomim.
 Filii autem Madian: Epha, et Epher, et Henoch, et Abida, et Eldaa: omnes hi filii Ceturae.
 Genuit autem Abraham Isaac: cuius fuerunt filii Esau, et Israel.
 Filii Esau: Eliphaz, Rahuel, Iehus, Ihelom, et Core.
 Filii Eliphaz: Theman, Omar, Sephi, Gathan, Cenez, Thamna, Amalec.
 Filii Rahuel: Nahath, Zara, Samma, Meza.
 Filii Seir: Lotan, Sobal, Sebeon, Ana, Dison, Eser, Disan.
 Filii Lotan: Hori, Homam. Soror autem Lotan fuit Thamna.
 Filii Sobal: Alian, et Manahath, et Ebal, Sephi et Onam. Filii Sebeon: Aia et Ana. Filii Ana: Dison.
 Filii Dison: Hamram, et Heseban, et Iethran, et Charan.
 Filii Eser: Balaan, et Zavan, et Iacan. Filii Disan: Hus et Aran.
 Isti sunt reges qui imperaverunt in terra Edom, antequam esset rex super filios Israel. Bale filius Beor: et nomen civitatis eius, Denaba.
 Mortuus est autem Bale, et regnavit pro eo Iobab filius Zare de Bosra.
 Cumque et Iobab fuisset mortuus, regnavit pro eo Husam de terra Themanorum.
 Obiit quoque et Husam, et regnavit pro eo Adad filius Badad, qui percussit Madian in terra Moab: et nomen civitatis eius Avith.
 Cumque et Adad fuisset mortuus, regnavit pro eo Semla de Masreca.
 Sed et Semla mortuus est, et regnavit pro eo Saul de Rohoboth, quae iuxta amnem sita est.
 Mortuo quoque Saul, regnavit pro eo Balanan filius Achobor.
 Sed et hic mortuus est, et regnavit pro eo Adad: cuius urbis nomen fuit Phau, et appellata est uxor eius Meetabel filia Matred filiae Mezaab.
 Adad autem mortuo, duces pro regibus in Edom esse coeperunt: dux Thamna, dux Alva, dux Ietheth,
 dux Oolibama, dux Ela, dux Phinon,
 dux Cenez, dux Theman, dux Mabsar,
 dux Magdiel, dux Hiram: hi duces Edom.


Caput 2

 Filii autem Israel: Ruben, Simeon, Levi, Iuda, Issachar, et Zabulon,
 Dan, Ioseph, Beniamin, Nephthali, Gad, et Aser.
 Filii Iuda: Her, Onan, et Sela: hi tres nati sunt ei de filia Sue Chananitide. Fuit autem Her primogenitus Iuda malus coram Domino, et occidit eum.
 Thamar autem nurus eius peperit ei Phares et Zara: omnes ergo filii Iuda, quinque.
 Filii autem Phares: Hesron et Hamul.
 Filii quoque Zarae: Zamri, et Ethan, et Eman, Chalchal quoque, et Dara, simul quinque.
 Filii Charmi: Achar, qui turbavit Israel, et peccavit in furto anathematis.
 Filii Ethan: Azarias.
 Filii autem Hesron qui nati sunt ei: Ierameel, et Ram, et Calubi.
 Porro Ram genuit Aminadab. Aminadab autem genuit Nahasson, principem filiorum Iuda.
 Nahasson quoque genuit Salma, de quo ortus est Booz.
 Booz vero genuit Obed, qui et ipse genuit Isai.
 Isai autem genuit primogenitum Eliab, secundum Abinadab, tertium Simmaa,
 quartum Nathanael, quintum Raddai,
 sextum Asom, septimum David.
 Quorum sorores fuerunt Sarvia et Abigail. Filii Sarviae: Abisai, Ioab, et Asael, tres.
 Abigail autem genuit Amasa, cuius pater fuit Iether Ismahelites.
 Caleb vero filius Hesron accepit uxorem nomine Azuba, de qua genuit Ierioth: fueruntque filii eius Iaser, et Sobab, et Ardon.
 Cumque mortua fuisset Azuba, accepit uxorem Caleb Ephratha, quae peperit ei Hur.
 Porro Hur genuit Uri, et Uri genuit Bezeleel.
 Post haec ingressus est Hesron ad filiam Machir patris Galaad, et accepit eam cum esset annorum sexaginta: quae peperit ei Segub.
 Sed et Segub genuit Iair, et possedit viginti tres civitates in terra Galaad.
 Cepitque Gessur et Aram oppida Iair, et Canath, et viculos eius sexaginta civitatum: omnes isti filii Machir patris Galaad.
 Cum autem mortuus esset Hesron, ingressus est Caleb ad Ephratha. Habuit quoque Hesron uxorem Abia, quae peperit ei Assur patrem Thecuae.
 Nati sunt autem filii Ierameel primogeniti Hesron, Ram primogenitus eius, et Buna, et Aram, et Asom, et Achia.
 Duxit quoque uxorem alteram Ierameel, nomine Atara, quae fuit mater Onam.
 Sed et filii Ram primogeniti Ierameel fuerunt Moos, Iamin, et Achar.
 Onam autem habuit filios Semei et Iada. Filii autem Semei: Nadab et Abisur.
 Nomen vero uxoris Abisur, Abihail, quae peperit ei Ahobban et Molid.
 Filii autem Nadab fuerunt Saled et Apphaim. Mortuus est autem Saled absque liberis.
 Filius vero Apphaim, Iesi: qui Iesi genuit Sesan. Porro Sesan genuit Oholai.
 Filii autem Iada fratris Semei: Iether, et Ionathan. Sed et Iether mortuus est absque liberis.
 Porro Ionathan genuit Phaleth, et Ziza. Isti fuerunt filii Ierameel.
 Sesan autem non habuit filios, sed filias: et servum aegyptium nomine Ieraa.
 Deditque ei filiam suam uxorem: quae peperit ei Ethei.
 Ethei autem genuit Nathan, et Nathan genuit Zabad.
 Zabad quoque genuit Ophlal, et Ophlal genuit Obed.
 Obed genuit Iehu, Iehu genuit Azariam,
 Azarias genuit Helles, et Helles genuit Elasa.
 Elasa genuit Sisamoi, Sisamoi genuit Sellum,
 Sellum genuit Icamiam, Icamia autem genuit Elisama.
 Filii autem Caleb fratris Ierameel: Mesa primogenitus eius; ipse est pater Ziph: et filii Maresa patris Hebron.
 Porro filii Hebron, Core, et Taphua, et Recem, et Samma.
 Samma autem genuit Raham, patrem Iercaam, et Recem genuit Sammai.
 Filius Sammai, Maon: et Maon pater Bethsur.
 Epha autem concubina Caleb peperit Haran, et Mosa, et Gezez. Porro Haran genuit Gezez.
 Filii autem Iahaddai, Regom, et Ioathan, et Gesan, et Phalet, et Epha, et Saaph.
 Concubina Caleb Maacha, peperit Saber, et Tharana.
 Genuit autem Saaph pater Madmena Sue, patrem Machbena et patrem Gabaa. Filia vero Caleb fuit Achsa.
 Hi erant filii Caleb, filii Hur primogeniti Ephratha, Sobal pater Cariathiarim.
 Salma pater Bethlehem, Hariph pater Bethgader.
 Fuerunt autem filii Sobal patris Cariathiarim, qui videbat dimidium requietionum.
 Et de cognatione Cariathiarim, Iethrei, et Aphuthei, et Semathei, et Maserei. Ex his egressi sunt Saraitae, et Esthaolitae.
 Filii Salma, Bethlehem, et Netophathi, coronae domus Ioab, et dimidium requietionis Sarai:
 cognationes quoque scribarum habitantium in Iabes, canentes atque resonantes, et in tabernaculis commorantes. Hi sunt Cinaei, qui venerunt de Calore patris domus Rechab.


Caput 3

 David vero hos habuit filios, qui ei nati sunt in Hebron: primogenitum Amnon ex Achinoam Iezrahelitide, secundum Daniel de Abigail Carmelitide,
 tertium Absalom filium Maacha filiae Tholmai regis Gessur, quartum Adoniam filium Aggith,
 quintum Saphathiam ex Abital, sextum Iethraham de Egla uxore sua.
 Sex ergo nati sunt ei in Hebron, ubi regnavit septem annis et sex mensibus. Triginta autem et tribus annis regnavit in Ierusalem.
 Porro in Ierusalem nati sunt ei filii, Simmaa, et Sobab, et Nathan, et Salomon, quatuor de Bethsabee filia Ammiel:
 Iebaar quoque et Elisama,
 et Eliphaleth, et Noge, et Nepheg, et Iaphia,
 necnon Elisama, et Eliada, et Elipheleth, novem:
 omnes hi, filii David absque filiis concubinarum: habueruntque sororem Thamar.
 Filius autem Salomonis, Roboam: cuius Abia filius genuit Asa. De hoc quoque natus est Iosaphat,
 pater Ioram: qui Ioram genuit Ochoziam, ex quo ortus est Ioas:
 et huius Amasias filius genuit Azariam. Porro Azariae filius Ioatham
 procreavit Achaz patrem Ezechiae, de quo natus est Manasses.
 Sed et Manasses genuit Amon patrem Iosiae.
 Filii autem Iosiae fuerunt: primogenitus Iohanan, secundus Ioakim, tertius Sedecias, quartus Sellum.
 De Ioakim natus est Iechonias, et Sedecias.
 Filii Iechoniae fuerunt: Asir, Salathiel,
 Melchiram, Phadaia, Senneser, et Iecemia, Sama, et Nadabia.
 De Phadaia orti sunt Zorobabel et Semei. Zorobabel genuit Mosollam, Hananiam, et Salomith sororem eorum:
 Hasaban quoque, et Ohol, et Barachian, et Hasadian, Iosabhesed, quinque.
 Filius autem Hananiae, Phaltias pater Ieseiae, cuius filius Raphaia: huius quoque filius, Arnan, de quo natus est Obdia, cuius filius fuit Sechenias.
 Filius Secheniae, Semeia: cuius filii Hattus, et Iegaal, et Baria, et Naaria, et Saphat, sex numero.
 Filius Naariae, Elioenai, et Ezechias, et Ezricam, tres.
 Filii Elioenai, Oduia, et Eliasub, et Pheleia, et Accub, et Iohanan, et Dalaia, et Anani, septem.


Caput 4

 Filii Iuda: Phares, Hesron, et Charmi, et Hur, et Sobal.
 Raia vero filius Sobal genuit Iahath, de quo nati sunt Ahumai, et Laad: hae cognationes Sarathi.
 Ista quoque stirps Etam: Iezrahel, et Iesema, et Iedebos. Nomen quoque sororis eorum, Asalelphuni.
 Phanuel autem pater Gedor, et Ezer pater Hosa: isti sunt filii Hur primogeniti Ephratha patris Bethlehem.
 Assur vero patri Thecuae erant duae uxores, Halaa et Naara.
 Peperit autem ei Naara, Oozam, et Hepher, et Themani, et Ahasthari: isti sunt filii Naara.
 Porro filii Halaa, Sereth, Isaar et Ethnan.
 Cos autem genuit Anob, et Soboba, et cognationem Aharehel filii Arum.
 Fuit autem Iabes inclytus prae fratribus suis, et mater eius vocavit nomen illius Iabes, dicens: Quia peperi eum in dolore.
 Invocavit vero Iabes Deum Israel, dicens: Si benedicens benedixeris mihi, et dilataveris terminos meos, et fuerit manus tua mecum, et feceris me a malitia non opprimi. Et praestitit Deus quae precatus est.
 Caleb autem frater Sua genuit Mahir, qui fuit pater Esthon.
 Porro Esthon genuit Bethrapha, et Phesse, et Tehinna patrem urbis Naas: hi sunt viri Recha.
 Filii autem Cenez, Othoniel, et Saraia. Porro filii Othoniel, Hathath, et Maonathi.
 Maonathi genuit Ophra, Saraia autem genuit Ioab patrem Vallis artificum: ibi quippe artifices erant.
 Filii vero Caleb filii Iephone, Hir, et Ela, et Naham. Filii quoque Ela: Cenez.
 Filii quoque Ialeleel: Ziph, et Zipha, Thiria, et Asrael.
 Et filii Ezra, Iether, et Mered, et Epher, et Ialon, genuitque Mariam, et Sammai, et Iesba patrem Esthamo.
 Uxor quoque eius Iudaia, peperit Iared patrem Gedor, et Heber patrem Socho, et Icuthiel patrem Zanoe: hi autem filii Bethiae filiae Pharaonis, quam accepit Mered.
 Et filii uxoris Odaiae sororis Naham patris Ceila, Garmi, et Esthamo, qui fuit de Machathi.
 Filii quoque Simon, Amnon, et Rinna filius Hanan, et Thilon. Et filii Iesi, Zoheth, et Benzoheth.
 Filii Sela, filii Iuda: Her pater Lecha, et Laada pater Maresa, et cognationes domus operantium byssum in domo iuramenti.
 Et qui stare fecit solem, virique Mendacii, et Securus, et Incendens, qui principes fuerunt in Moab, et qui reversi sunt in Lahem: haec autem verba vetera.
 Hi sunt figuli habitantes in plantationibus et in sepibus, apud regem in operibus eius: commoratique sunt ibi.
 Filii Simeon: Namuel et Iamin, Iarib, Zara, Saul.
 Sellum filius eius, Mapsam filius eius, Masma filius eius.
 Filii Masma: Hamuel filius eius, Zachur filius eius, Semei filius eius.
 Filii Semei sedecim, et filiae sex: fratres autem eius non habuerunt filios multos, et universa cognatio non potuit adaequare summam filiorum Iuda.
 Habitaverunt autem in Bersabee, et Molada, et Hasarsuhal,
 et in Bala, et in Asom, et in Tholad,
 et in Bathuel, et in Horma, et in Siceleg,
 et in Bethmarchaboth, et in Hasarsusim, et in Bethberai, et in Saarim: hae civitates eorum usque ad regem David.
 Villae quoque eorum: Etam, et Aen, Remmon, et Thochen, et Asan, civitates quinque.
 Et universi viculi eorum per circuitum civitatum istarum usque ad Baal: haec est habitatio eorum, et sedium distributio.
 Mosobab quoque et Iemlech, et Iosa filius Amasiae,
 et Ioel, et Iehu filius Iosabiae filii Saraiae filii Asiel,
 et Elioenai, et Iacoba, et Isuhaia, et Asaia, et Adiel, et Ismiel, et Banaia,
 Ziza quoque filius Sephei filii Allon filii Idaia filii Semri filii Samaia.
 Isti sunt nominati principes in cognationibus suis, et in domo affinitatum suarum multiplicati sunt vehementer.
 Et profecti sunt ut ingrederentur in Gador usque ad orientem vallis, et ut quaererent pascua gregibus suis.
 Inveneruntque pascuas uberes, et valde bonas, et terram latissimam et quietam et fertilem, in qua ante habitaverant de stirpe Cham.
 Hi ergo venerunt, quos supra descripsimus nominatim, in diebus Ezechiae regis Iuda: et percusserunt tabernacula eorum, et habitatores qui inventi fuerant ibi, et deleverunt eos usque in praesentem diem: habitaveruntque pro eis, quoniam uberrimas pascuas ibidem repererunt.
 De filiis quoque Simeon abierunt in montem Seir viri quingenti, habentes principes Phalthiam et Naariam et Raphaiam et Oziel filios Iesi:
 et percusserunt reliquias, quae evadere potuerant, Amalecitarum, et habitaverunt ibi pro eis usque ad diem hanc.


Caput 5

 Filii quoque Ruben primogeniti Israel. (Ipse quippe fuit primogenitus eius: sed cum violasset thorum patris sui, data sunt primogenita eius filiis Ioseph filii Israel, et non est ille reputatus in primogenitum.
 Porro Iudas, qui erat fortissimus inter fratres suos, de stirpe eius principes germinati sunt: primogenita autem reputata sunt Ioseph.)
 Filii ergo Ruben primogeniti Israel: Enoch, et Phallu, Esron, et Carmi.
 Filii Ioel: Samia filius eius, Gog filius eius, Semei filius eius,
 Micha filius eius, Reia filius eius, Baal filius eius,
 Beera filius eius, quem captivum duxit Thelgathphalnasar rex Assyriorum, et fuit princeps in tribu Ruben.
 Fratres autem eius, et universa cognatio eius, quando numerabantur per familias suas, habuerunt principes Iehiel, et Zachariam.
 Porro Bala filius Azaz filii Samma filii Ioel, ipse habitavit in Aroer usque ad Nebo, et Beelmeon.
 Contra orientalem quoque plagam habitavit usque ad introitum eremi, et flumen Euphraten. Multum quippe iumentorum numerum possidebant in terra Galaad.
 In diebus autem Saul praeliati sunt contra Agareos, et interfecerunt illos, habitaveruntque pro eis in tabernaculis eorum, in omni plaga quae respicit ad orientem Galaad.
 Filii vero Gad e regione eorum habitaverunt in terra Basan usque Selcha:
 Ioel in capite, et Saphan secundus: Ianai autem et Saphat in Basan.
 Fratres vero eorum secundum domos cognationum suarum, Michael, et Mosollam, et Sebe, et Iorai, et Iachan, et Zie, et Heber, septem.
 Hi filii Abihail, filii Huri, filii Iara, filii Galaad, filii Michael, filii Iesesi, filii Ieddo, filii Buz.
 Fratres quoque, filii Abdiel filii Guni, princeps domus in familiis suis.
 Et habitaverunt in Galaad, et in Basan, et in viculis eius, et in cunctis suburbanis Saron, usque ad terminos.
 Omnes hi numerati sunt in diebus Ioathan regis Iuda, et in diebus Ieroboam regis Israel.
 Filii Ruben, et Gad, et dimidiae tribus Manasse, viri bellatores, scuta portantes et gladios, et tendentes arcum, eruditique ad praelia, quadraginta quatuor millia et septingenti sexaginta, procedentes ad pugnam.
 Dimicaverunt contra Agareos: Ituraei vero, et Naphis, et Nodab
 praebuerunt eis auxilium. Traditique sunt in manus eorum Agarei, et universi qui fuerant cum eis, quia Deum invocaverunt cum praeliarentur: et exaudivit eos, eo quod credidissent in eum.
 Ceperuntque omnia quae possederant, camelorum quinquaginta millia, et ovium ducenta quinquaginta millia, et asinos duo millia, et animas hominum centum millia.
 Vulnerati autem multi corruerunt: fuit enim bellum Domini. Habitaveruntque pro eis usque ad transmigrationem.
 Filii quoque dimidiae tribus Manasse possederunt terram a finibus Basan usque Baal, Hermon, et Sanir, et montem Hermon: ingens quippe numerus erat.
 Et hi fuerunt principes domus cognationis eorum: Epher, et Iesi, et Eliel, et Ezriel, et Ieremia, et Odoia, et Iediel, viri fortissimi et potentes, et nominati duces in familiis suis.
 Reliquerunt autem Deum patrum suorum, et fornicati sunt post deos populorum terrae, quos abstulit Deus coram eis.
 Et suscitavit Deus Israel spiritum Phul regis Assyriorum, et spiritum Thelgathphalnasar regis Assur: et transtulit Ruben, et Gad, et dimidiam tribum Manasse, et adduxit eos in Lahela, et in Habor, et Ara, et fluvium Gozan, usque ad diem hanc.


Caput 6

 Filii Levi: Gerson, Caath, et Merari.
 Filii Caath: Amram, Isaar, Hebron, et Oziel.
 Filii Amram: Aaron, Moyses, et Maria. Filii Aaron: Nadab et Abiu, Eleazar, et Ithamar.
 Eleazar genuit Phinees, et Phinees genuit Abisue.
 Abisue vero genuit Bocci, et Bocci genuit Ozi.
 Ozi genuit Zaraiam, et Zaraias genuit Meraioth.
 Porro Meraioth genuit Amariam, et Amarias genuit Achitob.
 Achitob genuit Sadoc, et Sadoc genuit Achimaas,
 Achimaas genuit Azariam, Azarias genuit Iohanan,
 Iohanan genuit Azariam: ipse est qui sacerdotio functus est in domo quam aedificavit Salomon in Ierusalem.
 Genuit autem Azarias Amariam, et Amarias genuit Achitob,
 Achitob genuit Sadoc, et Sadoc genuit Sellum,
 Sellum genuit Helciam, et Helcias genuit Azariam,
 Azarias genuit Saraiam, et Saraias genuit Iosedec.
 Porro Iosedec egressus est, quando transtulit Dominus Iudam et Ierusalem per manus Nabuchodonosor.
 Filii ergo Levi: Gersom, Caath, et Merari.
 Et haec nomina filiorum Gersom: Lobni, et Semei.
 Filii Caath: Amram, et Isaar, et Hebron, et Oziel.
 Filii Merari: Moholi et Musi. Hae autem cognationes Levi secundum familias eorum.
 Gersom: Lobni filius eius, Iahath filius eius, Zamma filius eius,
 Ioah filius eius, Addo filius eius, Zara filius eius, Iethrai filius eius.
 Filii Caath: Aminadab filius eius, Core filius eius, Asir filius eius,
 Elcana filius eius, Abiasaph filius eius, Asir filius eius,
 Thahath filius eius, Uriel filius eius, Ozias filius eius, Saul filius eius.
 Filii Elcana, Amasai et Achimoth
 et Elcana. Filii Elcana: Sophai filius eius, Nahath filius eius,
 Eliab filius eius, Ieroham filius eius, Elcana filius eius.
 Filii Samuel: primogenitus Vasseni, et Abia.
 Filii autem Merari, Moholi: Lobni filius eius, Semei filius eius, Oza filius eius,
 Sammaa filius eius, Haggia filius eius, Asaia filius eius.
 Isti sunt quos constituit David super cantores domus Domini, ex quo collocata est arca:
 et ministrabant coram tabernaculo testimonii, canentes donec aedificaret Salomon domum Domini in Ierusalem: stabant autem iuxta ordinem suum in ministerio.
 Hi vero sunt qui assistebant cum filiis suis, de filiis Caath, Hemam cantor filius Iohel, filii Samuel,
 filii Elcana, filii Ieroham, filii Eliel, filii Thohu,
 filii Suph, filii Elcana, filii Mahath, filii Amasai,
 filii Elcana, filii Iohel, filii Azariae, filii Sophoniae,
 filii Thahath, filii Asir, filii Abiasaph, filii Core,
 filii Isaar, filii Caath, filii Levi, filii Israel.
 Et frater eius Asaph, qui stabat a dextris eius, Asaph filius Barachiae, filii Samaa,
 filii Michael, filii Basaiae, filii Melchiae,
 filii Athanai, filii Zara, filii Adaia,
 filii Ethan, filii Zamma, filii Semei,
 filii Ieth, filii Gersom, filii Levi.
 Filii autem Merari fratres eorum, ad sinistram, Ethan filius Cusi, filii Abdi, filii Maloch,
 filii Hasabiae, filii Amasiae, filii Helciae,
 filii Amasai, filii Boni, filii Somer,
 filii Moholi, filii Musi, filii Merari, filii Levi.
 Fratres quoque eorum Levitae, qui ordinati sunt in cunctum ministerium tabernaculi domus Domini.
 Aaron vero et filii eius adolebant incensum super altare holocausti, et super altare thymiamatis, in omne opus Sancti sanctorum: et ut precarentur pro Israel iuxta omnia quae praeceperat Moyses servus Dei.
 Hi sunt autem filii Aaron: Eleazar filius eius, Phinees filius eius, Abisue filius eius,
 Bocci filius eius, Ozi filius eius, Zarahia filius eius,
 Meraioth filius eius, Amarias filius eius, Achitob filius eius,
 Sadoc filius eius, Achimaas filius eius.
 Et haec habitacula eorum per vicos atque confinia, filiorum scilicet Aaron, iuxta cognationes Caathitarum: ipsis enim sorte contigerant.
 Dederunt igitur eis Hebron in terra Iuda, et suburbana eius per circuitum:
 agros autem civitatis, et villas, Caleb filio Iephone.
 Porro filiis Aaron dederunt civitates ad confugiendum Hebron, et Lobna, et suburbana eius,
 Iether quoque, et Esthemo cum suburbanis suis, sed et Helon, et Dabir cum suburbanis suis,
 Asan quoque, et Bethsemes, et suburbana earum.
 De tribu autem Beniamin, Gabee et suburbana eius, et Almath cum suburbanis suis, Anathoth quoque cum suburbanis suis: omnes civitates, tredecim, per cognationes suas.
 Filiis autem Caath residuis de cognatione sua dederunt ex dimidia tribu Manasse in possessionem urbes decem.
 Porro filiis Gersom per cognationes suas de tribu Issachar, et de tribu Aser, et de tribu Nephthali, et de tribu Manasse in Basan, urbes tredecim.
 Filiis autem Merari per cognationes suas de tribu Ruben, et de tribu Gad, et de tribu Zabulon, dederunt sorte civitates duodecim.
 Dederunt quoque filii Israel Levitis civitates, et suburbana earum:
 dederuntque per sortem, ex tribu filiorum Iuda, et ex tribu filiorum Simeon, et ex tribu filiorum Beniamin urbes has, quas vocaverunt nominibus suis,
 et his, qui erant de cognatione filiorum Caath, fueruntque civitates in terminis eorum de tribu Ephraim.
 Dederunt ergo eis urbes ad confugiendum, Sichem cum suburbanis suis in monte Ephraim, et Gazer cum suburbanis suis,
 Iecmaam quoque cum suburbanis suis, et Bethoron similiter,
 necnon et Helon cum suburbanis suis, et Gethremmon in eumdem modum.
 Porro ex dimidia tribu Manasse, Aner et suburbana eius, Balaam et suburbana eius: his videlicet, qui de cognatione filiorum Caath reliqui erant.
 Filiis autem Gersom de cognatione dimidiae tribus Manasse, Gaulon in Basan, et suburbana eius, et Astaroth cum suburbanis suis.
 De tribu Issachar, Cedes et suburbanis suis, et Dabereth cum suburbanis suis,
 Ramoth quoque et suburbana eius, et Anem cum suburbanis suis.
 De tribu vero Aser: Masal cum suburbanis suis, et Abdon similiter,
 Hucac quoque et suburbana eius, et Rohob cum suburbanis suis.
 Porro de tribu Nephthali, Cedes in Galilaea et suburbana eius, Hamon cum suburbanis suis, et Cariathaim et suburbana eius.
 Filiis autem Merari residuis: de tribu Zabulon, Remmono et suburbana eius, et Thabor cum suburbanis sus:
 trans Iordanem quoque ex adverso Iericho contra orientem Iordanis, de tribu Ruben, Bosor in solitudine cum suburbanis suis, et Iassa cum suburbanis suis,
 Cademoth quoque et suburbana eius, et Mephaat cum suburbanis suis.
 Necnon et de tribu Gad, Ramoth in Galaad et suburbana eius, et Manaim cum suburbanis suis,
 sed et Hesebon cum suburbanis suis, et Iezer cum suburbanis suis.


Caput 7

 Porro filii Issachar: Thola, et Phua, Iasub, et Simeron, quatuor.
 Filii Thola: Ozi, et Raphaia, et Ieriel, et Iemai, et Iebsem, et Samuel, principes per domos cognationum suarum. De stirpe Thola viri fortissimi numerati sunt in diebus David, viginti duo millia sexcenti.
 Filii Ozi: Izrahia, de quo nati sunt Michael, et Obadia, et Ioel, et Iesia, quinque omnes principes.
 Cumque eis per familias et populos suos, accincti ad praelium, viri fortissimi, triginta sex millia: multas enim habuerunt uxores, et filios.
 Fratres quoque eorum per omnem cognationem Issachar robustissimi ad pugnandum, octoginta septem millia numerati sunt.
 Filii Beniamin: Bela, et Bechor, et Iadihel, tres.
 Filii Bela: Esbon, et Ozi, et Oziel, et Ierimoth, et Urai, quinque principes familiarum, et ad pugnandum robustissimi: numerus autem eorum, viginti duo millia et triginta quatuor.
 Porro filii Bechor: Zamira, et Ioas, et Eliezer, et Elioenai, et Amri, et Ierimoth, et Abia, et Anathoth, et Almath: omnes hi filii Bechor.
 Numerati sunt autem per familias suas principes cognationum suarum ad bella fortissimi, viginti millia et ducenti.
 Porro filii Iadihel: Balan. Filii autem Balan: Iehus, et Beniamin, et Aod, et Chanana, et Zethan, et Tharsis, et Ahisahar:
 omnes hi filii Iadihel, principes cognationum suarum viri fortissimi, decem et septem millia et ducenti ad praelium procedentes.
 Sepham quoque et Hapham filii Hir: et Hasim filii Aher.
 Filii autem Nephthali: Iaziel, et Guni, et Ieser, et Sellum, filii Bala.
 Porro filius Manasse, Esriel: concubinaque eius Syra peperit Machir patrem Galaad.
 Machir autem accepit uxores filiis suis Happhim, et Saphan: et habuit sororem nomine Maacha: nomen autem secundi, Salphaad, nataeque sunt Salphaad filiae.
 Et peperit Maacha uxor Machir filium, vocavitque nomen eius Phares: porro nomen fratris eius, Sares: et filii eius, Ulam, et Recen.
 Filius autem Ulam, Badan: hi sunt filii Galaad, filii Machir, filii Manasse.
 Soror autem eius Regina peperit Virum decorum, et Abiezer, et Mohola.
 Erant autem filii Semida, Ahin, et Sechem, et Leci, et Aniam.
 Filii autem Ephraim: Suthala, Bared filius eius, Thahath filius eius, Elada filius eius, Thahath filius eius, huius filius Zabad,
 et huius filius Suthula, et huius filius Ezer et Elad: occiderunt autem eos viri Geth indigenae, quia descenderant ut invaderent possessiones eorum.
 Luxit igitur Ephraim pater eorum multis diebus, et venerunt fratres eius ut consolarentur eum.
 Ingressusque est ad uxorem suam: quae concepit, et peperit filium, et vocavit nomen eius Beria, eo quod in malis domus eius ortus esset:
 filia autem eius fuit Sara, quae aedificavit Bethoron inferiorem et superiorem, et Ozensara.
 Porro filius eius Rapha, et Reseph, et Thale, de quo natus est Thaan,
 qui genuit Laadan: huius quoque filius Ammiud, qui genuit Elisama,
 de quo ortus est Nun, qui habuit filium Iosue.
 Possessio autem eorum et habitatio, Bethel cum filiabus suis, et contra orientem Noran, ad occidentalem plagam Gazer et filiae eius, Sichem quoque cum filiabus suis, usque ad Aza cum filiabus eius.
 Iuxta filios quoque Manasse, Bethsan et filias eius, Thanach et filias eius, Mageddo et filias eius, Dor et filias eius: in his habitaverunt filii Ioseph, filii Israel.
 Filii Aser: Iemna, et Iesua, et Iessui, et Baria, et Sara soror eorum.
 Filii autem Baria: Heber, et Melchiel: ipse est pater Barsaith.
 Heber autem genuit Iephlat, et Somer, et Hotham, et Suaa sororem eorum.
 Filii Iephlat: Phosech, et Chamaal, et Asoth: hi filii Iephlat.
 Porro filii Somer: Ahi, et Roaga, et Haba, et Aram.
 Filii autem Helem fratris eius: Supha, et Iemna, et Selles, et Amal.
 Filii Supha: Sue, Harnapher, et Sual, et Beri, et Iamra,
 Bosor, et Hod, et Samma, et Salusa, et Iethran, et Bera.
 Filii Iether: Iephone, et Phaspha, et Ara.
 Filii autem Olla: Aree, et Haniel, et Resia.
 Omnes hi filii Aser, principes cognationum, electi atque fortissimi duces ducum: numerus autem eorum aetatis quae apta esset ad bellum, viginti sex millia.


Caput 8

 Beniamin autem genuit Bale primogenitum suum, Asbel secundum, Ahara tertium,
 Nohaa quartum, et Rapha quintum.
 Fueruntque filii Bale: Addar, et Gera, et Abiud,
 Abisue quoque et Naaman, et Ahoe,
 sed et Gera, et Sephuphan, et Huram.
 Hi sunt filii Ahod, principes cognationum habitantium in Gabaa, qui translati sunt in Manahath.
 Naaman autem, et Achia, et Gera, ipse transtulit eos, et genuit Osa, et Ahiud.
 Porro Saharaim genuit in regione Moab, postquam dimisit Husim et Bara uxores suas.
 Genuit autem de Hodes uxore sua Iobab, et Sebia, et Mosa, et Molchom,
 Iehus quoque, et Sechia, et Marma: hi sunt filii eius principes in familiis suis.
 Mehusim vero genuit Abitob et Elphaal.
 Porro filii Elphaal: Heber, et Misaam, et Samad: hic aedificavit Ono, et Lod, et filias eius.
 Baria autem et Sama principes cognationum habitantium in Aialon: hi fugaverunt habitatores Geth.
 Et Ahio, et Sesac, et Ierimoth,
 et Zabadia, et Arod, et Heder,
 Michael quoque, et Iespha, et Ioha filii Baria.
 Et Zabadia, et Mosollam, et Hezeci, et Heber,
 et Iesamari, et Iezlia, et Iobab filii Elphaal,
 et Iacim, et Zechri, et Zabdi,
 et Elioenai, et Selethai, et Eliel,
 et Adaia, et Baraia, et Samarath, filii Semei.
 Et Iespham, et Heber, et Eliel,
 et Abdon, et Zechri, et Hanan,
 et Hanania, et Aelam, et Anathothia,
 et Iephdaia, et Phanuel, filii Sesac.
 Et Samsari, et Sohoria, et Otholia,
 et Iersia, et Elia, et Zechri, filii Ieroham.
 Hi patriarchae, et cognationum principes, qui habitaverunt in Ierusalem.
 In Gabaon autem habitaverunt Abigabaon, et nomen uxoris eius Maacha:
 filiusque eius primogenitus Abdon, et Sur, et Cis, et Baal, et Nadab,
 Gedor quoque, et Ahio, et Zacher, et Macelloth:
 et Macelloth genuit Samaa: habitaveruntque ex adverso fratrum suorum in Ierusalem cum fratribus suis.
 Ner autem genuit Cis, et Cis genuit Saul. Porro Saul genuit Ionathan, et Melchisua, et Abinadab, et Esbaal.
 Filius autem Ionathan, Meribbaal: et Meribbaal genuit Micha.
 Filii Micha, Phithon, et Melech, et Tharaa, et Ahaz.
 Et Ahaz genuit Ioada, et Ioada genuit Alamath, et Azmoth, et Zamri: porro Zamri genuit Mosa,
 et Mosa genuit Banaa, cuius filius fuit Rapha, de quo ortus est Elasa, qui genuit Asel.
 Porro Asel sex filii fuerunt his nominibus: Ezricam, Bocru, Ismahel, Saria, Obdia, et Hanan: omnes hi filii Asel.
 Filii autem Esec fratris eius, Ulam primogenitus, et Iehus secundus, et Eliphalet tertius.
 Fueruntque filii Ulam viri robustissimi, et magno robore tendentes arcum: et multos habentes filios ac nepotes, usque ad centum quinquaginta. Omnes hi filii Beniamin.


Caput 9

 Universus ergo Israel dinumeratus est, et summa eorum scripta est in libro regum Israel et Iuda: translatique sunt in Babylonem propter delictum suum.
 Qui autem habitaverunt primi in possessionibus et in urbibus suis: Israel, et sacerdotes, et Levitae, et Nathinaei.
 Commorati sunt in Ierusalem de filiis Iuda, et de filiis Beniamin, de filiis quoque Ephraim, et Manasse.
 Othei filius Ammiud, filii Amri, filii Omrai, filii Bonni, de filiis Phares filii Iuda.
 Et de Siloni: Asaia primogenitus, et filii eius.
 De filiis autem Zara, Iehuel, et fratres eorum, sexcenti nonaginta.
 Porro de filiis Beniamin: Salo filius Mosollam, filii Oduia, filii Asana,
 et Iobania filius Ieroham, et Ela filius Ozi, filii Mochori, et Mosollam filius Saphatiae, filii Rahuel, filii Iebaniae,
 et fratres eorum per familias suas, nongenti quinquaginta sex. Omnes hi principes cognationum per domos patrum suorum.
 De sacerdotibus autem: Iedaia, Ioiarib, et Iachin:
 Azarias quoque filius Helciae, filii Mosollam, filii Sadoc, filii Maraioth, filii Achitob, pontifex domus Dei.
 Porro Adaias filius Ieroham, filii Phassur, filii Melchiae, et Maasai filius Adiel filii Iezra, filii Mosollam, filii Mosollamith, filii Emmer.
 Fratres quoque eorum principes per familias suas, mille septingenti sexaginta, fortissimi robore ad faciendum opus ministerii in domo Dei.
 De Levitis autem: Semeia filius Hassub filii Ezricam, filii Hasebia de filiis Merari.
 Bacbacar quoque carpentarius, et Galal, et Mathania filius Micha, filii Zechri, filii Asaph:
 et Obdia filius Semeiae, filii Galal, filii Idithun: et Barachia filius Asa, filii Elcana, qui habitavit in atriis Netophati.
 Ianitores autem: Sellum, et Accub, et Telmon, et Ahimam: et frater eorum Sellum princeps,
 usque ad illud tempus, in porta regis ad orientem, observabant per vices suas de filiis Levi.
 Sellum vero filius Core filii Abiasaph, filii Core, cum fratribus suis, et domo patris sui, hi sunt Coritae super opera ministerii, custodes vestibulorum tabernaculi: et familiae eorum per vices castrorum Domini custodientes introitum.
 Phinees autem filius Eleazari erat dux eorum coram Domino.
 Porro Zacharias filius Mosollamia, ianitor portae tabernaculi testimonii.
 Omnes hi electi in ostiarios per portas, ducenti duodecim: et descripti in villis propriis, quos constituerunt David, et Samuel videns, in fide sua,
 tam ipsos quam filios eorum, in ostiis domus Domini et in tabernaculo vicibus suis.
 Per quatuor ventos erant ostiarii: id est, ad orientem, et ad occidentem, et ad aquilonem, et ad austrum.
 Fratres autem eorum in viculis morabantur, et veniebant in sabbatis suis de tempore usque ad tempus.
 His quatuor Levitis creditus erat omnis numerus ianitorum, et erant super exedras et thesauros domus Domini.
 Per gyrum quoque templi Domini morabantur in custodiis suis: ut cum tempus fuisset, ipsi mane aperirent fores.
 De horum genere erant et super vasa ministerii: ad numerum enim et inferebantur vasa, et efferebantur.
 De ipsis et qui credita habebant utensilia sanctuarii, praeerant similae, et vino, et oleo, et thuri, et aromatibus.
 Filii autem sacerdotum unguenta ex aromatibus conficiebant.
 Et Mathathias Levites primogenitus Sellum Coritae, praefectus erat eorum quae in sartagine frigebantur.
 Porro de filiis Caath fratribus eorum, super panes erant propositionis, ut semper novos per singula sabbata praepararent.
 Hi sunt principes cantorum per familias Levitarum, qui in exedris morabantur, ut die ac nocte iugiter suo ministerio deservirent.
 Capita Levitarum, per familias suas principes, manserunt in Ierusalem.
 In Gabaon autem commorati sunt pater Gabaon Iehiel, et nomen uxoris eius Maacha.
 Filius primogenitus eius Abdon, et Sur, et Cis, et Baal, et Ner, et Nadab,
 Gedor quoque, et Ahio, et Zacharias, et Macelloth.
 Porro Macelloth genuit Samaan: isti habitaverunt e regione fratrum suorum in Ierusalem cum fratribus suis.
 Ner autem genuit Cis, et Cis genuit Saul, et Saul genuit Ionathan, et Melchisua, et Abinadab, et Esbaal.
 Filius autem Ionathan, Meribbaal: et Meribbaal genuit Micha.
 Porro filii Micha, Phithon, et Melech, et Tharaa, et Ahaz.
 Ahaz autem genuit Iara, et Iara genuit Alamath, et Azmoth, et Zamri. Zamri autem genuit Mosa.
 Mosa vero genuit Banaa, cuius filius Raphaia, genuit Elasa, de quo ortus est Asel.
 Porro Asel sex filios habuit, his nominibus: Ezricam, Bocru, Ismahel, Saria, Obdia, Hanan: hi sunt filii Asel.


Caput 10

 Philisthiim autem pugnabant contra Israel, fugeruntque viri Israel Palaesthinos, et ceciderunt vulnerati in monte Gelboe.
 Cumque appropinquassent Philisthaei, persequentes Saul et filios eius, percusserunt Ionathan, et Abinadab, et Melchisua filios Saul.
 Et aggravatum est praelium contra Saul, inveneruntque eum sagittarii, et vulneraverunt iaculis.
 Et dixit Saul ad armigerum suum: Evagina gladium tuum, et interfice me, ne forte veniant incircumcisi isti, et illudant mihi. Noluit autem armiger eius hoc facere, timore perterritus: arripuit ergo Saul ensem, et irruit in eum.
 Quod cum vidisset armiger eius, videlicet mortuum esse Saul, irruit etiam ipse in gladium suum, et mortuus est.
 Interiit ergo Saul: et tres filii eius, et omnis domus illius pariter concidit.
 Quod cum vidissent viri Israel qui habitabant in campestribus, fugerunt: et Saul ac filiis eius mortuis, dereliquerunt urbes suas, et huc illucque dispersi sunt: veneruntque Philisthiim, et habitaverunt in eis.
 Die igitur altero detrahentes Philisthiim spolia caesorum, invenerunt Saul et filios eius iacentes in monte Gelboe.
 Cumque spoliassent eum, et amputassent caput, armisque nudassent, miserunt in terram suam, ut circumferretur, et ostenderetur idolorum templis, et populis:
 arma autem eius consecraverunt in fano dei sui, et caput affixerunt in templo Dagon.
 Hoc cum audissent viri Iabes Galaad, omnia scilicet quae Philisthiim fecerant super Saul,
 consurrexerunt singuli virorum fortium, et tulerunt cadavera Saul et filiorum eius: attuleruntque ea in Iabes, et sepelierunt ossa eorum subter quercum, quae erat in Iabes, et ieiunaverunt septem diebus.
 Mortuus est ergo Saul propter iniquitates suas, eo quod praevaricatus sit mandatum Domini quod praeceperat, et non custodierit illud: sed insuper etiam pythonissam consuluerit,
 nec speraverit in Domino: propter quod interfecit eum, et transtulit regnum eius ad David filium Isai.


Caput 11

 Congregatus est igitur omnis Israel ad David in Hebron, dicens: Os tuum sumus, et caro tua.
 Heri quoque et nudiustertius cum adhuc regnaret Saul, tu eras qui educebas et introducebas Israel: tibi enim dixit Dominus Deus tuus: Tu pasces populum meum Israel, et tu eris princeps super eum.
 Venerunt ergo omnes maiores natu Israel ad regem in Hebron, et iniit David cum eis foedus coram Domino: unxeruntque eum regem super Israel, iuxta sermonem Domini quem locutus est in manu Samuel.
 Abiit quoque David et omnis Israel in Ierusalem: haec est Iebus, ubi erant Iebusaei habitatores terrae.
 Dixeruntque qui habitabant in Iebus ad David: Non ingredieris huc. Porro David cepit arcem Sion, quae est civitas David,
 dixitque: Omnis qui percusserit Iebusaeum in primis, erit princeps et dux. Ascendit igitur primus Ioab filius Sarviae, et factus est princeps.
 Habitavit autem David in arce, et idcirco appellata est civitas David.
 Aedificavitque urbem in circuitu a Mello usque ad gyrum; Ioab autem reliqua urbis exstruxit.
 Proficiebatque David vadens et crescens, et Dominus exercituum erat cum eo.
 Hi principes virorum fortium David, qui adiuverunt eum ut rex fieret super omnem Israel, iuxta verbum Domini quod locutus est ad Israel.
 Et iste numerus robustorum David: Iesbaam filius Hachamoni princeps inter triginta: iste levavit hastam suam super trecentos vulneratos una vice.
 Et post eum Eleazar filius patrui eius Ahohites, qui erat inter tres potentes.
 Iste fuit cum David in Phesdomim, quando Philisthiim congregati sunt ad locum illum in praelium: et erat ager regionis illius plenus hordeo, fugeratque populus a facie Philisthinorum.
 Hi steterunt in medio agri, et defenderunt eum: cumque percussissent Philisthaeos, dedit Dominus salutem magnam populo suo.
 Descenderunt autem tres de triginta principibus ad petram, in qua erat David, ad speluncam Odollam, quando Philisthiim fuerant castrametati in valle Raphaim.
 Porro David erat in praesidio, et statio Philisthinorum in Bethlehem.
 Desideravit igitur David, et dixit: O si quis daret mihi aquam de cisterna Bethlehem, quae est in porta!
 Tres ergo isti per media castra Philisthinorum perrexerunt, et hauserunt aquam de cisterna Bethlehem quae erat in porta, et attulerunt ad David ut biberet. Qui noluit, sed magis libavit illam Domino,
 dicens: Absit ut in conspectu Dei mei hoc faciam, et sanguinem istorum virorum bibam: quia in periculo animarum suarum attulerunt mihi aquam. Et ob hanc causam noluit bibere: haec fecerunt tres robustissimi.
 Abisai quoque frater Ioab ipse erat princeps trium, et ipse levavit hastam suam contra trecentos vulneratos, et ipse erat inter tres nominatissimus,
 et inter tres secundos inclytus, et princeps eorum: verumtamen usque ad tres primos non pervenerat.
 Banaias filius Ioiadae viri robustissimi, qui multa opera perpetrarat, de Cabseel: ipse percussit duos ariel Moab, et ipse descendit et interfecit leonem in media cisterna tempore nivis.
 Et ipse percussit virum aegyptium, cuius statura erat quinque cubitorum, et habebat lanceam ut liciatorium texentium: descendit igitur ad eum cum virga, et rapuit hastam quam tenebat manu, et interfecit eum hasta sua.
 Haec fecit Banaias filius Ioiadae, qui erat inter tres robustos nominatissimus,
 inter triginta primus, verumtamen ad tres usque non pervenerat: posuit autem eum David ad auriculam suam.
 Porro fortissimi viri in exercitu, Asahel frater Ioab, et Elchanan filius patrui eius de Bethlehem,
 Sammoth Arorites, Helles Pharonites,
 Ira filius Acces Thecuites, Abiezer Anathothites,
 Sobbochai Husathites, Ilai Ahohites,
 Maharai Netophathites, Heled filius Baana Netophathites,
 Ethai filius Ribai de Gabaath filiorum Beniamin, Banaia Pharatonites,
 Hurai de torrente Gaas, Abiel Arbathites, Azmoth Bauramites, Eliaba Salabonites.
 Filii Assem Gezonites, Ionathan filius Sage Ararites,
 Ahiam filius Sachar Ararites,
 Eliphal filius Ur,
 Hepher Mecherathites, Ahia Phelonites,
 Hesro Carmelites, Naarai filius Asbai,
 Ioel frater Nathan, Mibahar filius Agarai,
 Selec Ammonites, Naharai Berothites armiger Ioab filii Sarviae,
 Ira Iethraeus, Gareb Iethraeus,
 Urias Hethaeus, Zabad filius Oholi,
 Adina filius Siza Rubenites princeps Rubenitarum, et cum eo triginta:
 Hanan filius Maacha, et Iosaphat Mathanites,
 Ozia Astarothites, Samma, et Iehiel filii Hotham Arorites,
 Iedihel filius Samri, et Ioha frater eius Thosaites,
 Eliel Mahumites, et Ieribai, et Iosaia filii Elnaem, et Iethma Moabites, Eliel, et Obed, et Iasiel de Masobia.


Caput 12

 Hi quoque venerunt ad David in Siceleg, cum adhuc fugeret Saul filium Cis, qui erant fortissimi et egregii pugnatores,
 tendentes arcum, et utraque manu fundis saxa iacientes, et dirigentes sagittas, de fratribus Saul ex Beniamin.
 Princeps Ahiecer, et Ioas filii Samaa Gabaathites, et Iaziel, et Phallet filii Azmoth, et Baracha, et Iehu Anathotites.
 Samaias quoque Gabaonites fortissimus inter triginta et super triginta. Ieremias, et Ieheziel, et Iohanan, et Iezabad Gaderothites.
 Et Eluzai, et Ierimuth, et Baalia, et Samaria, et Saphatia Haruphites.
 Elcana, et Iesia, et Azareel, et Ioezer, et Iesbaam de Carehim:
 Ioela quoque, et Zabadia filii Ieroham de Gedor.
 Sed et de Gaddi transfugerunt ad David cum lateret in deserto, viri robustissimi, et pugnatores optimi, tenentes clypeum et hastam: facies eorum quasi facies leonis, et veloces quasi capreae in montibus:
 Ezer princeps, Obdias secundus, Eliab tertius,
 Masmana quartus, Ieremias quintus,
 Ethi sextus, Eliel septimus,
 Iohanan octavus, Elzebad nonus,
 Ieremias decimus, Machbanai undecimus.
 Hi de filiis Gad principes exercitus: novissimus centum militibus praeerat, et maximus mille.
 Isti sunt qui transierunt Iordanem mense primo, quando inundare consuevit super ripas suas: et omnes fugaverunt qui morabantur in vallibus ad orientalem plagam et occidentalem.
 Venerunt autem et de Beniamin et de Iuda ad praesidium in quo morabatur David.
 Egressusque est David obviam eis, et ait: Si pacifice venistis ad me ut auxiliemini mihi, cor meum iungatur vobis: si autem insidiamini mihi pro adversariis meis, cum ego iniquitatem in manibus non habeam, videat Deus patrum nostrorum, et iudicet.
 Spiritus vero induit Amasai principem inter triginta, et ait: Tui sumus, o David, et tecum, fili Isai. Pax, pax tibi, et pax adiutoribus tuis: te enim adiuvat Deus tuus. Suscepit ergo eos David, et constituit principes turmae.
 Porro de Manasse transfugerunt ad David, quando veniebat cum Philisthiim adversus Saul ut pugnaret: et non dimicavit cum eis, quia inito consilio remiserunt eum principes Philisthinorum, dicentes: Periculo capitis nostri revertetur ad dominum suum Saul.
 Quando igitur reversus est in Siceleg, transfugerunt ad eum de Manasse, Ednas, et Iozabad, et Iedihel, et Michael, et Ednas, et Iozabad, et Eliu, et Salathi, principes millium in Manasse.
 Hi praebuerunt auxilium David adversus latrunculos: omnes enim erant viri fortissimi, et facti sunt principes in exercitu.
 Sed et per singulos dies veniebant ad David ad auxiliandum ei, usque dum fieret grandis numerus, quasi exercitus Dei.
 Iste quoque est numerus principum exercitus qui venerunt ad David cum esset in Hebron, ut transferrent regnum Saul ad eum, iuxta verbum Domini.
 Filii Iuda portantes clypeum et hastam, sex millia octingenti expediti ad praelium.
 De filiis Simeon virorum fortissimorum ad pugnandum, septem millia centum.
 De filiis Levi, quatuor millia sexcenti.
 Ioioda quoque princeps de stirpe Aaron, et cum eo tria millia septingenti.
 Sadoc etiam puer egregiae indolis, et domus patris eius, principes viginti duo.
 De filiis autem Beniamin fratribus Saul, tria millia: magna enim pars eorum adhuc sequebatur domum Saul.
 Porro de filiis Ephraim viginti millia octingenti, fortissimi robore, viri nominati in cognationibus suis.
 Et ex dimidia tribu Manasse, decem et octo millia, singuli per nomina sua, venerunt ut constituerent regem David.
 De filiis quoque Issachar viri eruditi, qui noverant singula tempora ad praecipiendum quid facere deberet Israel, principes ducenti: omnis autem reliqua tribus eorum consilium sequebatur.
 Porro de Zabulon qui egrediebantur ad praelium, et stabant in acie instructi armis bellicis, quinquaginta millia venerunt in auxilium, non in corde duplici.
 Et de Nephthali, principes mille, et cum eis instructi clypeo et hasta, triginta et septem millia.
 De Dan etiam praeparati ad praelium, viginti octo millia sexcenti.
 Et de Aser egredientes ad pugnam, et in acie provocantes, quadraginta millia.
 Trans Iordanem autem de filiis Ruben, et de Gad, et dimidia parte tribus Manasse, instructi armis bellicis, centum viginti millia.
 Omnes isti viri bellatores expediti ad pugnandum, corde perfecto venerunt in Hebron, ut constituerent regem David super universum Israel: sed et omnes reliqui ex Israel uno corde erant, ut rex fieret David.
 Fueruntque ibi apud David tribus diebus comedentes et bibentes: praeparaverant enim eis fratres sui.
 Sed et qui iuxta eos erant, usque ad Issachar, et Zabulon, et Nephthali, afferebant panes in asinis, et camelis, et mulis, et bobus ad vescendum: farinam, palathas, uvam passam, vinum, oleum, boves, arietes ad omnem copiam: gaudium quippe erat in Israel.


Caput 13

 Iniit autem consilium David cum tribunis, et centurionibus, et universis principibus,
 et ait ad omnem coetum Israel: Si placet vobis, et a Domino Deo nostro egreditur sermo quem loquor, mittamus ad fratres nostros reliquos in universas regiones Israel, et ad sacerdotes et Levitas qui habitant in suburbanis urbium, ut congregentur ad nos,
 et reducamus arcam Dei nostri ad nos: non enim requisivimus eam in diebus Saul.
 Et respondit universa multitudo ut ita fieret: placuerat enim sermo omni populo.
 Congregavit ergo David cunctum Israel, a Sihor Aegypti usque dum ingrediaris Emath, ut adduceret arcam Dei de Cariathiarim.
 Et ascendit David, et omnis vir Israel, ad collem Cariathiarim, qui est in Iuda, ut afferret inde arcam Domini Dei sedentis super cherubim, ubi invocatum est nomen eius.
 Imposueruntque arcam Dei super plaustrum novum, de domo Abinadab: Oza autem, et frater eius minabant plaustrum.
 Porro David, et universus Israel, ludebant coram Deo omni virtute in canticis, et in citharis, et psalteriis, et tympanis, et cymbalis, et tubis.
 Cum autem pervenisset ad aream Chidon, tetendit Oza manum suam, ut sustentaret arcam: bos quippe lasciviens paululum inclinaverat eam.
 Iratus est itaque Dominus contra Ozam, et percussit eum, eo quod tetigisset arcam: et mortuus est ibi coram Domino.
 Contristatusque est David, eo quod divisisset Dominus Ozam: vocavitque locum illum Divisio Ozae, usque in praesentem diem.
 Et timuit Deum tunc temporis, dicens: Quomodo possum ad me introducere arcam Dei?
 et ob hanc causam non adduxit eam ad se, hoc est, in civitatem David, sed avertit in domum Obededom Gethaei.
 Mansit ergo arca Dei in domo Obededom tribus mensibus: et benedixit Dominus domui eius, et omnibus quae habebat.


Caput 14

 Misit quoque Hiram rex Tyri nuntios ad David, et ligna cedrina, et artifices parietum, lignorumque, ut aedificarent ei domum.
 Cognovitque David quod confirmasset eum Dominus in regem super Israel, et sublevatum esset regnum suum super populum eius Israel.
 Accepit quoque David alias uxores in Ierusalem, genuitque filios et filias.
 Et haec nomina eorum, qui nati sunt ei in Ierusalem: Samua, et Sobab, Nathan, et Salomon,
 Iebahar, et Elisua, et Eliphalet,
 Noga quoque, et Napheg, et Iaphia,
 Elisama, et Baaliada, et Eliphalet.
 Audientes autem Philisthiim eo quod unctus esset David regem super universum Israel, ascenderunt omnes ut quaererent eum: quod cum audisset David, egressus est obviam eis.
 Porro Philisthiim venientes, diffusi sunt in valle Raphaim.
 Consuluitque David Dominum, dicens: Si ascendam ad Philisthaeos, et si trades eos in manu mea? Et dixit ei Dominus: Ascende, et tradam eos in manu tua.
 Cumque illi ascendissent in Baalpharasim, percussit eos ibi David, et dixit: Divisit Deus inimicos meos per manum meam, sicut dividuntur aquae: et idcirco vocatum est nomen illius loci Baalpharasim.
 Dereliqueruntque ibi deos suos, quos David iussit exuri.
 Alia etiam vice Philisthiim irruerunt, et diffusi sunt in valle.
 Consuluitque rursum David Deum, et dixit ei Deus: Non ascendas post eos: recede ab eis, et venies contra illos ex adverso pyrorum.
 Cumque audieris sonitum gradientis in cacumine pyrorum, tunc egredieris ad bellum: egressus est enim Deus ante te, ut percutiat castra Philisthiim.
 Fecit ergo David sicut praeceperat ei Deus, et percussit castra Philisthinorum, de Gabaon usque Gazera.
 Divulgatumque est nomen David in universis regionibus, et Dominus dedit pavorem eius super omnes gentes.


Caput 15

 Fecit quoque sibi domos in civitate David: et aedificavit locum arcae Dei, tetenditque ei tabernaculum.
 Tunc dixit David: Illicitum est ut a quocumque portetur arca Dei nisi a Levitis, quos elegit Dominus ad portandum eam, et ad ministrandum sibi usque in aeternum.
 Congregavitque universum Israel in Ierusalem, ut afferretur arca Dei in locum suum, quem praeparaverat ei:
 necnon et filios Aaron, et Levitas.
 De filiis Caath, Uriel princeps fuit, et fratres eius centum viginti.
 De filiis Merari, Asaia princeps: et fratres eius ducenti viginti.
 De filiis Gersom, Ioel princeps: et fratres eius centum triginta.
 De filiis Elisaphan, Semeias princeps: et fratres eius ducenti.
 De filiis Hebron, Eliel princeps: et fratres eius octoginta.
 De filiis Oziel, Aminadab princeps: et fratres eius centum duodecim.
 Vocavitque David Sadoc et Abiathar sacerdotes, et Levitas, Uriel, Asaiam, Ioel, Semeiam, Eliel, et Aminadab:
 et dixit ad eos: Vos, qui estis principes familiarum Leviticarum, sanctificamini cum fratribus vestris, et afferte arcam Domini Dei Israel ad locum qui ei praeparatus est:
 ne ut a principio, quia non eratis praesentes, percussit nos Dominus; sic et nunc fiat, illicitum quid nobis agentibus.
 Sanctificati sunt ergo sacerdotes et Levitae ut portarent arcam Domini Dei Israel.
 Et tulerunt filii Levi arcam Dei, sicut praeceperat Moyses iuxta verbum Domini, humeris suis in vectibus.
 Dixitque David principibus Levitarum, ut constituerent de fratribus suis cantores in organis musicorum, nablis videlicet, et lyris, et cymbalis, ut resonaret in excelsis sonitus laetitiae.
 Constitueruntque Levitas: Heman filium Ioel, et de fratribus eius Asaph filium Barachiae: de filiis vero Merari, fratribus eorum: Ethan filium Casaiae.
 Et cum eis fratres eorum: in secundo ordine, Zachariam, et Ben, et Iaziel, et Semiramoth, et Iahiel, et Ani, Eliab, et Banaiam, et Maasiam, et Mathathiam, et Eliphalu, et Maceniam, et Obededom, et Iehiel, ianitores.
 Porro cantores, Heman, Asaph, et Ethan, in cymbalis aeneis concrepantes.
 Zacharias autem, et Oziel, et Semiramoth, et Iahiel, et Ani, et Eliab, et Maasias, et Banaias in nablis arcana cantabant.
 Porro Mathathias, et Eliphalu, et Macenias, et Obededom, et Iehiel, et Ozaziu, in citharis pro octava canebant epinicion.
 Chonenias autem princeps Levitarum, prophetiae praeerat, ad praecinendam melodiam: erat quippe valde sapiens.
 Et Barachias, et Elcana, ianitores arcae.
 Porro Sebenias, et Iosaphat, et Nathanael, et Amasai, et Zacharias, et Banaias, et Eliezer sacerdotes, clangebant tubis coram arca Dei: et Obededom et Iehias erant ianitores arcae.
 Igitur David, et omnes maiores natu Israel, et tribuni, ierunt ad deportandam arcam foederis Domini de domo Obededom cum laetitia.
 Cumque adiuvisset Deus Levitas qui portabant arcam foederis Domini, immolabantur septem tauri, et septem arietes.
 Porro David erat indutus stola byssina, et universi Levitae qui portabant arcam, cantoresque, et Chonenias princeps prophetiae inter cantores: David autem etiam indutus erat ephod lineo.
 Universusque Israel deducebant arcam foederis Domini in iubilo, et sonitu buccinae, et tubis, et cymbalis, et nablis, et citharis concrepantes.
 Cumque pervenisset arca foederis Domini usque ad civitatem David, Michol filia Saul prospiciens per fenestram vidit regem David saltantem atque ludentem, et despexit eum in corde suo.


Caput 16

 Attulerunt igitur arcam Dei, et constituerunt eam in medio tabernaculi quod tetenderat ei David: et obtulerunt holocausta et pacifica coram Deo.
 Cumque complesset David offerens holocausta et pacifica, benedixit populo in nomine Domini.
 Et divisit universis per singulos, a viro usque ad mulierem, tortam panis, et partem assae carnis bubalae, et frixam oleo similam.
 Constituitque coram arca Domini de Levitis, qui ministrarent, et recordarentur operum eius, et glorificarent atque laudarent Dominum Deum Israel:
 Asaph principem, et secundum eius Zachariam: porro Iahiel, et Semiramoth, et Iehiel, et Mathathiam, et Eliab, et Banaiam, et Obededom: Iehiel super organa psalterii et lyras: Asaph autem ut cymbalis personaret:
 Banaiam vero et Iaziel sacerdotes canere tuba iugiter coram arca foederis Domini.
 In illo die fecit David principem ad confitendum Domino Asaph et fratres eius:
 Confitemini Domino, et invocate nomen eius: notas facite in populis adinventiones eius.
 Cantate ei, et psallite ei, et narrate omnia mirabilia eius.
 Laudate nomen sanctum eius: laetetur cor quaerentium Dominum.
 Quaerite Dominum, et virtutem eius: quaerite faciem eius semper.
 Recordamini mirabilium eius quae fecit; signorum illius, et iudiciorum oris eius,
 semen Israel servi eius, filii Iacob electi eius.
 Ipse Dominus Deus noster: in universa terra iudicia eius.
 Recordamini in sempiternum pacti eius: sermonis quem praecepit in mille generationes,
 quem pepigit cum Abraham, et iuramenti illius cum Isaac.
 Et constituit illud Iacob in praeceptum, et Israel in pactum sempiternum,
 dicens: Tibi dabo terram Chanaan, funiculum haereditatis vestrae:
 cum essent pauci numero, parvi et coloni eius.
 Et transierunt de gente in gentem, et de regno ad populum alterum.
 Non dimisit quemquam calumniari eos, sed increpavit pro eis reges.
 Nolite tangere christos meos, et in prophetis meis nolite malignari.
 Cantate Domino omnis terra; annuntiate ex die in diem salutare eius:
 narrate in gentibus gloriam eius; in cunctis populis mirabilia eius.
 Quia magnus Dominus, et laudabilis nimis, et horribilis super omnes deos.
 Omnes enim dii populorum idola: Dominus autem caelos fecit.
 Confessio et magnificentia coram eo: fortitudo et gaudium in loco eius.
 Afferte Domino, familiae populorum: afferte Domino gloriam et imperium.
 Date Domino gloriam; nomini eius levate sacrificium, et venite in conspectu eius: et adorate Dominum in decore sancto.
 Commoveatur a facie eius omnis terra: ipse enim fundavit orbem immobilem.
 Laetentur caeli, et exultet terra, et dicant in nationibus: Dominus regnavit.
 Tonet mare et plenitudo eius; exultent agri, et omnia quae in eis sunt.
 Tunc laudabunt ligna saltus coram Domino: quia venit iudicare terram.
 Confitemini Domino, quoniam bonus: quoniam in aeternum misericordia eius.
 Et dicite: Salva nos, Deus salvator noster, et congrega nos, et erue de gentibus: ut confiteamur nomini sancto tuo, et exultemus in carminibus tuis.
 Benedictus Dominus Deus Israel, ab aeterno usque in aeternum. Et dicat omnis populo: Amen, et hymnum Domino.
 Reliquit itaque ibi coram arca foederis Domini Asaph et fratres eius, ut ministrarent in conspectu arcae iugiter per singulos dies, et vices suas.
 Porro Obededom, et fratres eius sexaginta octo: et Obededom filium Idithun, et Hosa, constituit ianitores;
 Sadoc autem sacerdotem, et fratres eius sacerdotes, coram tabernaculo Domini in excelso quod erat in Gabaon,
 ut offerrent holocausta Domino super altare holocautomatis iugiter, mane et vespere, iuxta omnia quae scripta sunt in lege Domini, quam praecepit Israeli.
 Et post eum Heman, et Idithun, et reliquos electos, unumquemque vocabulo suo ad confitendum Domino, quoniam in aeternum misericordia eius.
 Heman quoque et Idithun canentes tuba, et quatientes cymbala et omnia musicorum organa ad canendum Deo: filios autem Idithun fecit esse portarios.
 Reversusque est omnis populus in domum suam: et David, ut benediceret etiam domui suae.


Caput 17

 Cum autem habitaret David in domo sua, dixit ad Nathan prophetam: Ecce ego habito in domo cedrina: arca autem foederis Domini sub pellibus est.
 Et ait Nathan ad David: Omnia quae in corde tuo sunt, fac: Deus enim tecum est.
 Igitur nocte illa factus est sermo Dei ad Nathan, dicens:
 Vade, et loquere David servo meo: Haec dicit Dominus: Non aedificabis tu mihi domum ad habitandum.
 Neque enim mansi in domo ex eo tempore quo eduxi Israel usque ad diem hanc: sed fui semper mutans loca tabernaculi, et in tentorio
 manens cum omni Israel. Numquid locutus sum saltem uni iudicum Israel, quibus praeceperam ut pascerent populum meum, et dixi: Quare non aedificastis mihi domum cedrinam?
 Nunc itaque sic loqueris ad servum meum David: Haec dicit Dominus exercituum: Ego tuli te, cum in pascuis sequereris gregem, ut esses dux populi mei Israel:
 et fui tecum quocumque perrexisti, et interfeci omnes inimicos tuos coram te, fecique tibi nomen quasi unius magnorum qui celebrantur in terra.
 Et dedi locum populo meo Israel: plantabitur, et habitabit in eo, et ultra non commovebitur: nec filii iniquitatis atterent eos, sicut a principio,
 ex diebus quibus dedi iudices populo meo Israel, et humiliavi universos inimicos tuos. Annuntio ergo tibi, quod aedificaturus sit tibi Dominus domum.
 Cumque impleveris dies tuos ut vadas ad patres tuos, suscitabo semen tuum post te, quod erit de filiis tuis: et stabiliam regnum eius.
 Ipse aedificabit mihi domum, et firmabo solium eius usque in aeternum.
 Ego ero ei in patrem, et ipse erit mihi in filium: et misericordiam meam non auferam ab eo, sicut abstuli ab eo qui ante te fuit.
 Et statuam eum in domo mea, et in regno meo usque in sempiternum: et thronus eius erit firmissimus in perpetuum.
 Iuxta omnia verba haec, et iuxta universam visionem istam, sic locutus est Nathan ad David.
 Cumque venisset rex David, et sedisset coram Domino, dixit: Quis ego sum, Domine Deus, et quae domus mea, ut praestares mihi talia?
 sed et hoc parum visum est in conspectu tuo, ideoque locutus es super domum servi tui etiam in futurum: et fecisti me spectabilem super omnes homines, Domine Deus.
 Quid ultra addere potest David, cum ita glorificaveris servum tuum, et cognoveris eum?
 Domine, propter famulum tuum iuxta cor tuum fecisti omnem magnificentiam hanc, et nota esse voluisti universa magnalia.
 Domine, non est similis tui, et non est alius deus absque te, ex omnibus quos audivimus auribus nostris.
 Quis enim est alius, ut populus tuus Israel, gens una in terra, ad quam perrexit Deus ut liberaret et faceret populum sibi, et magnitudine sua atque terroribus eiiceret nationes a facie eius, quem de Aegypto liberarat?
 Et posuisti populum tuum Israel tibi in populum usque in aeternum, et tu, Domine, factus es Deus eius.
 Nunc igitur Domine, sermo quem locutus es famulo tuo et super domum eius confirmetur in perpetuum, et fac sicut locutus es.
 Permaneatque et magnificetur nomen tuum usque in sempiternum, et dicatur: Dominus exercituum Deus Israel, et domus David servi eius permanens coram eo.
 Tu enim, Domine Deus meus, revelasti auriculam servi tui, ut aedificares ei domum: et idcirco invenit servus tuus fiduciam, ut oret coram te.
 Nunc ergo Domine, tu es Deus, et locutus es ad servum tuum tanta beneficia.
 Et coepisti benedicere domui servi tui, ut sit semper coram te: te enim, Domine, benedicente, benedicta erit in perpetuum.


Caput 18

 Factum est autem post haec, ut percuteret David Philisthiim, et humiliaret eos, et tolleret Geth et filias eius de manu Philisthiim,
 percuteretque Moab, et fierent Moabitae servi David, offerentes ei munera.
 Eo tempore percussit David etiam Adarezer regem Soba regionis Hemath, quando perrexit ut dilataret imperium suum usque ad flumen Euphraten.
 Cepit ergo David mille quadrigas eius, et septem millia equitum, ac viginti millia virorum peditum, subnervavitque omnes equos curruum, exceptis centum quadrigis, quas reservavit sibi.
 Supervenit autem et Syrus Damascenus, ut auxilium praeberet Adarezer regi Soba: sed et huius percussit David viginti duo millia virorum.
 Et posuit milites in Damasco, ut Syria quoque serviret sibi, et offerret munera. Adiuvitque eum Dominus in cunctis ad quae perrexerat.
 Tulit quoque David pharetras aureas, quas habuerant servi Adarezer, et attulit eas in Ierusalem.
 Necnon de Thebath et Chun urbibus Adarezer aeris plurimum, de quo fecit Salomon mare aeneum, et columnas, et vasa aenea.
 Quod cum audisset Thou rex Hemath, percussisse videlicet David omnem exercitum Adarezer regis Soba,
 misit Adoram filium suum ad regem David, ut postularet ab eo pacem, et congratularetur ei quod percussisset et expugnasset Adarezer: adversarius quippe erat Thou Adarezer.
 Sed et omnia vasa aurea, et argentea, et aenea consecravit David rex Domino, cum argento et auro quod tulerat ex universis gentibus, tam de Idumaea, et Moab, et filiis Ammon, quam de Philisthiim et Amalec.
 Abisai vero filius Sarviae percussit Edom in valle Salinarum, decem et octo millia:
 et constituit in Edom praesidium, ut serviret Idumaea David: salvavitque Dominus David in cunctis ad quae perrexerat.
 Regnavit ergo David super universum Israel, et faciebat iudicium atque iustitiam cuncto populo suo.
 Porro Ioab filius Sarviae erat super exercitum, et Iosaphat filius Ahilud a commentariis:
 Sadoc autem filius Achitob, et Ahimelech filius Abiathar, sacerdotes: et Susa, scriba:
 Banaias quoque filius Ioiadae super legiones Cerethi et Phelethi: porro filii David, primi ad manum regis.


Caput 19

 Accidit autem ut moreretur Naas rex filiorum Ammon, et regnaret filius eius pro eo.
 Dixitque David: Faciam misericordiam cum Hanon filio Naas: praestitit enim mihi pater eius gratiam. Misitque David nuntios ad consolandum eum super morte patris sui. Qui cum pervenissent in terram filiorum Ammon ut consolarentur Hanon,
 dixerunt principes filiorum Ammon ad Hanon: Tu forsitan putas, quod David honoris causa in patrem tuum miserit qui consolentur te: nec animadvertis quod ut explorent, et investigent, et scrutentur terram tuam, venerint ad te servi eius.
 Igitur Hanon pueros David decalvavit, et rasit, et praecidit tunicas eorum a natibus usque ad pedes, et dimisit eos.
 Qui cum abiissent, et hoc mandassent David, misit in occursum eorum (grandem enim contumeliam sustinuerant) et praecepit ut manerent in Iericho, donec cresceret barba eorum, et tunc reverterentur.
 Videntes autem filii Ammon quod iniuriam fecissent David, tam Hanon quam reliquus populus, miserunt mille talenta argenti, ut conducerent sibi de Mesopotamia, et de Syria Maacha, et de Soba currus et equites.
 Conduxeruntque triginta duo millia curruum, et regem Maacha cum populo eius. Qui cum venissent, castrametati sunt e regione Medaba. Filii quoque Ammon congregati de urbibus suis venerunt ad bellum.
 Quod cum audisset David, misit Ioab, et omnem exercitum virorum fortium:
 egressique filii Ammon, direxerunt aciem iuxta portam civitatis; reges autem, qui ad auxilium eius venerant, separatim in agro steterunt.
 Igitur Ioab, intelligens bellum ex adverso et post tergum contra se fieri, elegit viros fortissimos de universo Israel, et perrexit contra Syrum.
 Reliquam autem partem populi dedit sub manu Abisai fratris sui: et perrexerunt contra filios Ammon.
 Dixitque: Si vicerit me Syrus, auxilio eris mihi: si autem superaverint te filii Ammon, ero tibi in praesidium.
 Confortare, et agamus viriliter pro populo nostro, et pro urbibus Dei nostri: Dominus autem, quod in conspectu suo bonum est, faciet.
 Perrexit ergo Ioab et populus qui cum eo erat, contra Syrum ad praelium: et fugavit eos.
 Porro filii Ammon videntes quod fugisset Syrus, ipsi quoque fugerunt Abisai fratrem eius, et ingressi sunt civitatem: reversusque est etiam Ioab in Ierusalem.
 Videns autem Syrus quod cecidisset coram Israel, misit nuntios, et adduxit Syrum, qui erat trans fluvium: Sophach autem princeps militiae Adarezer erat dux eorum.
 Quod cum nuntiatum esset David, congregavit universum Israel, et transivit Iordanem, irruitque in eos et direxit ex adverso aciem, illis contra pugnantibus.
 Fugit autem Syrus Israel, et interfecit David de Syris septem millia curruum, et quadraginta millia peditum, et Sophach exercitus principem.
 Videntes autem servi Adarezer se ab Israel esse superatos, transfugerunt ad David, et servierunt ei: noluitque ultra Syria auxilium praebere filiis Ammon.


Caput 20

 Factum est autem post anni circulum, eo tempore quo solent reges ad bella procedere, congregavit Ioab exercitum, et robur militiae, et vastavit terram filiorum Ammon: perrexitque et obsedit Rabba. Porro David manebat in Ierusalem, quando Ioab percussit Rabba et destruxit eam.
 Tulit autem David coronam Melchom de capite eius, et invenit in ea auri pondo talentum, et pretiosissimas gemmas, fecitque sibi inde diadema: manubias quoque urbis plurimas tulit;
 populum autem, qui erat in ea, eduxit, et fecit super eos tribulas, et trahas, et ferrata carpenta transire, ita ut dissecarentur et contererentur. Sic fecit David cunctis urbibus filiorum Ammon: et reversus est cum omni populo suo in Ierusalem.
 Post haec initum est bellum in Gazer adversum Philisthaeos, in quo percussit Sobochai Husathites, Saphai de genere Raphaim, et humiliavit eos.
 Aliud quoque bellum gestum est adversus Philisthaeos, in quo percussit Adeodatus filius Saltus Bethlehemites fratrem Goliath Gethaei, cuius hastae lignum erat quasi liciatorium texentium.
 Sed et aliud bellum accidit in Geth, in quo fuit homo longissimus, senos habens digitos, id est, simul viginti quatuor: qui et ipse de Rapha fuerat stirpe generatus.
 Hic blasphemavit Israel: et percussit eum Ionathan filius Samaa fratris David. Hi sunt filii Rapha in Geth, qui ceciderunt in manu David et servorum eius.


Caput 21

 Consurrexit autem Satan contra Israel, et concitavit David ut numeraret Israel.
 Dixitque David ad Ioab et ad principes populi: Ite, et numerate Israel a Bersabee usque Dan: et afferte mihi numerum ut sciam.
 Responditque Ioab: Augeat Dominus populum suum centuplum quam sunt: nonne, domine mi rex, omnes servi tui sunt? quare hoc quaerit dominus meus, quod in peccatum reputetur Israeli?
 Sed sermo regis magis praevaluit: egressusque est Ioab, et circuivit universum Israel: et reversus est Ierusalem,
 deditque David numerum eorum quos circuierat: et inventus est omnis numerus Israel, mille millia et centum millia virorum educentium gladium: de Iuda autem quadringenta septuaginta millia bellatorum.
 Nam Levi et Beniamin non numeravit: eo quod Ioab invitus exsequeretur regis imperium.
 Displicuit autem Deo quod iussum erat: et percussit Israel.
 Dixitque David ad Deum: Peccavi nimis ut hoc facerem: obsecro, aufer iniquitatem servi tui, quia insipienter egi.
 Et locutus est Dominus ad Gad videntem Davidis, dicens:
 Vade, et loquere ad David, et dic ei: Haec dicit Dominus: Trium tibi optionem do: unum, quod volueris, elige, et faciam tibi.
 Cumque venisset Gad ad David, dixit ei: Haec dicit Dominus: Elige, quod volueris:
 aut tribus annis famem; aut tribus mensibus te fugere hostes tuos, et gladium eorum non posse evadere; aut tribus diebus gladium Domini, et pestilentiam versari in terra, et angelum Domini interficere in universis finibus Israel: nunc igitur vide quid respondeam ei qui misit me.
 Et dixit David ad Gad: Ex omni parte me angustiae premunt: sed melius mihi est ut incidam in manus Domini, quia multae sunt miserationes eius, quam in manus hominum.
 Misit ergo Dominus pestilentiam in Israel: et ceciderunt de Israel septuaginta millia virorum.
 Misit quoque angelum in Ierusalem ut percuteret eam: cumque percuteretur, vidit Dominus, et misertus est super magnitudine mali: et imperavit angelo qui percutiebat: Sufficit, iam cesset manus tua. Porro angelus Domini stabat iuxta aream Ornan Iebusaei.
 Levansque David oculos suos, vidit angelum Domini stantem inter caelum et terram, et evaginatum gladium in manu eius, et versum contra Ierusalem: et ceciderunt tam ipse quam maiores natu, vestiti ciliciis, proni in terram.
 Dixitque David ad Deum: Nonne ego sum, qui iussi ut numeraretur populus? ego, qui peccavi? ego, qui malum feci? iste grex, quid commeruit? Domine Deus meus, vertatur, obsecro, manus tua in me, et in domum patris mei: populus autem tuus non percutiatur.
 Angelus autem Domini praecepit Gad ut diceret Davidi ut ascenderet, exstrueretque altare Domino Deo in area Ornan Iebusaei.
 Ascendit ergo David iuxta sermonem Gad, quem locutus ei fuerat ex nomine Domini.
 Porro Ornan cum suspexisset et vidisset angelum, quatuorque filii eius cum eo, absconderunt se: nam eo tempore terebat in area triticum.
 Igitur cum veniret David ad Ornan, conspexit eum Ornan, et processit ei obviam de area, et adoravit eum pronus in terram.
 Dixitque ei David: Da mihi locum areae tuae, ut aedificem in ea altare Domino: ita ut quantum valet argenti accipias, et cesset plaga a populo.
 Dixit autem Ornan ad David: Tolle, et faciat dominus meus rex quodcumque ei placet: sed et boves do in holocaustum, et tribulas in ligna, et triticum in sacrificium: omnia libens praebebo.
 Dixitque ei rex David: Nequaquam ita fiet, sed argentum dabo quantum valet: neque enim tibi auferre debeo, et sic offerre Domino holocausta gratuita.
 Dedit ergo David Ornan pro loco siclos auri iustissimi ponderis sexcentos.
 Et aedificavit ibi altare Domino, obtulitque holocausta et pacifica, et invocavit Dominum; et exaudivit eum in igne de caelo super altare holocausti.
 Praecepitque Dominus angelo, et convertit gladium suum in vaginam.
 Protinus ergo David, videns quod exaudisset eum Dominus in area Ornan Iebusaei, immolavit ibi victimas.
 Tabernaculum autem Domini, quod fecerat Moyses in deserto, et altare holocaustorum, ea tempestate erat in excelso Gabaon.
 Et non praevaluit David ire ad altare ut ibi obsecraret Deum: nimio enim fuerat in timore perterritus, videns gladium angeli Domini.


Caput 22

 Dixitque David: Haec est domus Dei, et hoc altare in holocaustum Israeli.
 Et praecepit ut congregarentur omnes proselyti de terra Israel, et constituit ex eis latomos ad caedendos lapides et poliendos, ut aedificaretur domus Dei.
 Ferrum quoque plurimum ad clavos ianuarum, et ad commissuras atque iuncturas, praeparavit David: et aeris pondus innumerabile.
 Ligna quoque cedrina non poterant aestimari, quae Sidonii et Tyrii deportaverant ad David.
 Et dixit David: Solomon filius meus puer parvulus est et delicatus: domus autem, quam aedificari volo Domino, talis esse debet ut in cunctis regionibus nominetur: praeparabo ergo ei necessaria. Et ob hanc causam ante mortem suam omnes praeparavit impensas.
 Vocavitque Salomonem filium suum, et praecepit ei ut aedificaret domum Domino Deo Israel.
 Dixitque David ad Salomonem: Fili mi, voluntatis meae fuit ut aedificarem domum nomini Domini Dei mei:
 sed factus est sermo Domini ad me, dicens: Multum sanguinem effudisti, et plurima bella bellasti: non poteris aedificare domum nomini meo, tanto effuso sanguine coram me:
 filius qui nascetur tibi, erit vir quietissimus: faciam enim eum requiescere ab omnibus inimicis suis per circuitum: et ob hanc causam Pacificus vocabitur: et pacem et otium dabo in Israel cunctis diebus eius.
 Ipse aedificabit domum nomini meo, et ipse erit mihi in filium, et ego ero illi in patrem: firmaboque solium regni eius super Israel in aeternum.
 Nunc ergo fili mi, sit Dominus tecum, et prosperare, et aedifica domum Domino Deo tuo sicut locutus est de te.
 Det quoque Dominus prudentiam et sensum ut regere possis Israel, et custodire legem Domini Dei tui.
 Tunc enim proficere poteris, si custodieris mandata et iudicia quae praecepit Dominus Moysi ut doceret Israel. Confortare, et viriliter age: ne timeas, neque paveas.
 Ecce ego in paupertate mea praeparavi impensas domus Domini, auri talenta centum millia, et argenti mille millia talentorum: aeris vero et ferri non est pondus, vincitur enim numerus magnitudine; ligna et lapides praeparavi ad universa impendia.
 Habes quoque plurimos artifices, latomos, et caementarios, artificesque lignorum, et omnium artium ad faciendum opus prudentissimos,
 in auro et argento et aere et ferro, cuius non est numerus. Surge igitur et fac, et erit Dominus tecum.
 Praecepit quoque David cunctis principibus Israel ut adiuvarent Salomonem filium suum:
 Cernitis, inquiens, quod Dominus Deus vester vobiscum sit, et dederit vobis requiem per circuitum, et tradiderit omnes inimicos vestros in manus vestras, et subiecta sit terra coram Domino, et coram populo eius.
 Praebete igitur corda vestra et animas vestras, ut quaeratis Dominum Deum vestrum: et consurgite, et aedificate sanctuarium Domino Deo, ut introducatur arca foederis Domini, et vasa Domino consecrata, in domum quae aedificatur nomini Domini.


Caput 23

 Igitur David, senex et plenus dierum, regem constituit Salomonem filium suum super Israel.
 Et congregavit omnes principes Israel, et sacerdotes atque Levitas.
 Numeratique sunt Levitae a triginta annis et supra: et inventa sunt triginta octo millia virorum.
 Ex his electi sunt, et distributi in ministerium domus Domini, viginti quatuor millia: praepositorum autem et iudicum, sex millia.
 Porro quatuor millia ianitores, et totidem psaltae, canentes Domino in organis quae fecerat ad canendum.
 Et distribuit eos David per vices filiorum Levi, Gerson videlicet, et Caath, et Merari.
 Filii Gerson: Leedan, et Semei.
 Filii Leedan: princeps Iahiel, et Zethan, et Ioel, tres.
 Filii Semei: Salomith, et Hosiel, et Aran, tres: isti principes familiarum Leedan.
 Porro filii Semei: Leheth, et Ziza, et Iaus, et Baria: isti filii Semei, quatuor.
 Erat autem Leheth prior, Ziza secundus: porro Iaus et Baria non habuerunt plurimos filios, et idcirco in una familia, unaque domo computati sunt.
 Filii Caath: Amram, et Isaar, Hebron, et Oziel, quatuor.
 Filii Amram: Aaron et Moyses. Separatusque est Aaron ut ministraret in Sancto sanctorum, ipse et filii eius in sempiternum, et adoleret incensum Domino secundum ritum suum, ac benediceret nomini eius in perpetuum.
 Moysi quoque hominis Dei filii annumerati sunt in tribu Levi.
 Filii Moysi: Gersom et Eliezer.
 Filii Gersom: Subuel primus.
 Fuerunt autem filii Eliezer: Rohobia primus: et non erant Eliezer filii alii. Porro filii Rohobia multiplicati sunt nimis.
 Filii Isaar: Salomith primus.
 Filii Hebron: Ieriau primus, Amarias secundus, Iahaziel tertius, Iecmaam quartus.
 Filii Oziel: Micha primus, Iesia secundus.
 Filii Merari: Moholi, et Musi. Filii Moholi: Eleazar et Cis.
 Mortuus est autem Eleazar, et non habuit filios, sed filias: acceperuntque eas filii Cis fratres earum.
 Filii Musi: Moholi, et Eder, et Ierimoth, tres.
 Hi filii Levi in cognationibus et familiis suis, principes per vices, et numerum capitum singulorum qui faciebant opera ministerii domus Domini, a viginti annis et supra.
 Dixit enim David: Requiem dedit Dominus Deus Israel populo suo, et habitationem Ierusalem usque in aeternum.
 Nec erit officii Levitarum ut ultra portent tabernaculum et omnia vasa eius ad ministrandum.
 Iuxta praecepta quoque David novissima, supputabitur numerus filiorum Levi a viginti annis et supra.
 Et erunt sub manu filiorum Aaron in cultum domus Domini, in vestibulis, et in exedris, et in loco purificationis, et in sanctuario, et in universis operibus ministerii templi Domini.
 Sacerdotes autem, super panes propositionis, et ad similae sacrificium, et ad lagana azyma, et sartaginem, et ad torrendum, et super omne pondus atque mensuram.
 Levitae vero ut stent mane ad confitendum et canendum Domino: similiterque ad vesperam,
 tam in oblatione holocaustorum Domini, quam in sabbatis et calendis et solemnitatibus reliquis iuxta numerum et caeremonias uniuscuiusque rei, iugiter coram Domino.
 Et custodiant observationes tabernaculi foederis, et ritum sanctuarii, et observationem filiorum Aaron fratrum suorum, ut ministrent in domo Domini.


Caput 24

 Porro filiis Aaron hae partitiones erant. Filii Aaron: Nadab, et Abiu, et Eleazar, et Ithamar.
 Mortui sunt autem Nadab et Abiu ante patrem suum absque liberis: sacerdotioque functus est Eleazar, et Ithamar.
 Et divisit eos David, id est, Sadoc de filiis Eleazari, et Ahimelech de filiis Ithamar, secundum vices suas et ministerium.
 Inventique sunt multo plures filii Eleazar in principibus viris, quam filii Ithamar. Divisit autem eis, hoc est, filiis Eleazar, principes per familias sedecim: et filiis Ithamar per familias et domos suas octo.
 Porro divisit utrasque inter se familias sortibus: erant enim principes sanctuarii, et principes Dei, tam de filiis Eleazar quam de filiis Ithamar.
 Descripsitque eos Semeias filius Nathanael scriba Levites, coram rege et principibus, et Sadoc sacerdote, et Ahimelech filio Abiathar, principibus quoque familiarum sacerdotalium, et Leviticarum: unam domum, quae ceteris praeerat, Eleazar: et alteram domum, quae sub se habebat ceteros, Ithamar.
 Exivit autem sors prima Ioiarib, secunda Iedei,
 tertia Harim, quarta Seorim,
 quinta Melchia, sexta Maiman,
 septima Accos, octava Abia,
 nona Iesua, decima Sechenia,
 undecima Eliasib, duodecima Iacim,
 tertiadecima Hoppha, decimaquarta Isbaab,
 decimaquinta Belga, decimasexta Emmer,
 decimaseptima Hezir, decimaoctava Aphses,
 decimanona Pheteia, vigesima Hezechiel,
 vigesima prima Iachin, vigesima secunda Gamul,
 vigesima tertia Dalaiau, vigesima quarta Maaziau.
 Hae vices eorum secundum ministeria sua, ut ingrediantur domum Domini, et iuxta ritum suum sub manu Aaron patris eorum, sicut praeceperat Dominus Deus Israel.
 Porro filiorum Levi qui reliqui fuerant, de filiis Amram erat Subael, et de filiis Subael, Iehedeia.
 De filiis quoque Rohobiae, princeps Iesias.
 Isaari vero filius Salemoth, filiusque Salemoth Iahath:
 filiusque eius Ieriau primus, Amarias secundus, Iahaziel tertius, Iecmaan quartus.
 Filius Oziel, Micha: filius Micha, Samir.
 Frater Micha, Iesia: filiusque Iesiae, Zacharias.
 Filii Merari: Moholi, et Musi. Filius Oziau: Benno.
 Filius quoque Merari: Oziau, et Soam, et Zachur, et Hebri.
 Porro Moholi filius, Eleazar, qui non habebat liberos.
 Filius vero Cis, Ierameel.
 Filii Musi: Moholi, Eder et Ierimoth: isti filii Levi secundum domos familiarum suarum.
 Miseruntque et ipsi sortes contra fratres suos filios Aaron coram David rege, et Sadoc, et Ahimelech, et principibus familiarum sacerdotalium et Leviticarum, tam maiores quam minores: omnes sors aequaliter dividebat.


Caput 25

 Igitur David et magistratus exercitus segregaverunt in ministerium filios Asaph, et Heman, et Idithun, qui prophetarent in citharis, et psalteriis, et cymbalis secundum numerum suum, dedicato sibi officio servientes.
 De filiis Asaph: Zachur, et Ioseph, et Nathania, et Asarela, filii Asaph: sub manu Asaph prophetantis iuxta regem.
 Porro Idithun: filii Idithun, Godolias, Sori, Ieseias, et Hasabias, et Mathathias, sex, sub manu patris sui Idithun, qui in cithara prophetabat super confitentes et laudantes Dominum.
 Heman quoque: filii Heman, Bocciau, Mathaniau, Oziel, Subuel, et Ierimoth, Hananias, Hanani, Eliatha, Geddelthi, et Romemthiezer, et Iesbacassa, Mellothi, Othir, Mahazioth:
 omnes isti filii Heman videntis regis in sermonibus Dei, ut exaltaret cornu: deditque Deus Heman filios quatuordecim, et filias tres.
 Universi sub manu patris sui ad cantandum in templo Domini distributi erant, in cymbalis, et psalteriis, et citharis, in ministeria domus Domini iuxta regem: Asaph videlicet, et Idithun, et Heman.
 Fuit autem numerus eorum cum fratribus suis, qui erudiebant canticum Domini, cuncti doctores, ducenti octoginta octo.
 Miseruntque sortes per vices suas, ex aequo tam maior quam minor, doctus pariter et indoctus.
 Egressaque est sors prima Ioseph, qui erat de Asaph. Secunda Godoliae, ipsi et filiis eius, et fratribus eius duodecim.
 Tertia Zachur, filiis et fratribus eius duodecim.
 Quarta Isari, filiis et fratribus eius duodecim.
 Quinta Nathaniae, filiis et fratribus eius duodecim.
 Sexta Bocciau, filiis et fratribus eius duodecim.
 Septima Isreela, filiis et fratribus eius duodecim.
 Octava Iesaiae, filiis et fratribus eius duodecim.
 Nona Mathaniae, filiis et fratribus eius duodecim.
 Decima Semeiae, filiis et fratribus eius duodecim.
 Undecima Azareel, filiis et fratribus eius duodecim.
 Duodecima Hasabiae, filiis et fratribus eius duodecim.
 Tertiadecima Subael, filiis et fratribus eius duodecim.
 Quartadecima Mathathiae, filiis et fratribus eius duodecim.
 Quintadecima Ierimoth, filiis et fratribus eius duodecim.
 Sextadecima Hananiae, filiis et fratribus eius duodecim.
 Septimadecima Iesbacassae, filiis et fratribus eius duodecim.
 Octavadecima Hanani, filiis et fratribus eius duodecim.
 Nonadecima Mellothi, filiis et fratribus eius duodecim.
 Vigesima Eliatha, filiis et fratribus eius duodecim.
 Vigesima prima Othir, filiis et fratribus eius duodecim.
 Vigesima secunda Geddelthi, filiis et fratribus eius duodecim.
 Vigesima tertia Mahazioth, filiis et fratribus eius duodecim.
 Vigesima quarta Romemthiezer, filiis et fratribus eius duodecim.


Caput 26

 Divisiones autem ianitorum: de Coritis Meselemia, filius Core, de filiis Asaph.
 Filii Meselemiae: Zacharias primogenitus, Iadihel secundus, Zabadias tertius, Iathanael quartus,
 Aelam quintus, Iohanan sextus, Elioenai septimus.
 Filii autem Obededom: Semeias primogenitus, Iozabad secundus, Ioaha tertius, Sachar quartus, Nathanael quintus,
 Ammiel sextus, Issachar septimus, Phollathi octavus: quia benedixit illi Dominus.
 Semei autem filio eius nati sunt filii, praefecti familiarum suarum: erant enim viri fortissimi.
 Filii ergo Semeiae: Othni, et Raphael, et Obed, Elzabad, fratres eius viri fortissimi: Eliu quoque et Samachias.
 Omnes hi, de filiis Obededom: ipsi, et filii et fratres eorum, fortissimi ad ministrandum, sexaginta duo de Obededom.
 Porro Meselemiae filii, et fratres eorum robustissimi, decem et octo.
 De Hosa autem, id est, de filiis Merari: Semri princeps (non enim habuerat primogenitum, et idcirco posuerat eum pater eius in principem),
 Helcias secundus, Tabelias tertius, Zacharias quartus: omnes hi filii et fratres Hosa, tredecim.
 Hi divisi sunt in ianitores, ut semper principes custodiarum, sicut et fratres eorum ministrarent in domo Domini.
 Missae sunt ergo sortes ex aequo, et parvis et magnis, per familias suas in unamquamque portarum.
 Cecidit ergo sors orientalis, Selemiae. Porro Zachariae filio eius, viro prudentissimo et erudito, sortito obtigit plaga septentrionalis.
 Obededom vero et filiis eius ad austrum: in qua parte domus erat seniorum concilium.
 Sephim et Hosa ad occidentem, iuxta portam, quae ducit ad viam ascensionis: custodia contra custodiam.
 Ad orientem vero Levitae sex: et ad aquilonem, quatuor per diem: atque ad meridiem similiter in die quatuor: et ubi erat concilium bini et bini.
 In cellulis quoque ianitorum ad occidentem quatuor in via, binique per cellulas.
 Hae sunt divisiones ianitorum filiorum Core et Merari.
 Porro Achias erat super thesauros domus Dei, et vasa sanctorum.
 Filii Ledan, filii Gersonni: de Ledan principes familiarum Ledan, et Gersonni, Iehieli.
 Filii Iehieli: Zathan, et Ioel fratres eius super thesauros domus Domini.
 Amramitis, et Isaaritis, et Hebronitis, et Ozihelitis.
 Subael autem filius Gersom filii Moysi, praepositus thesauris.
 Fratres quoque eius Eliezer, cuius filius Rahabia, et huius filius Isaias, et huius filius Ioram, huius quoque filius Zechri, et huius filius Selemith.
 Ipse Selemith, et fratres eius, super thesauros sanctorum quae sanctificavit David rex, et principes familiarum, et tribuni, et centuriones, et duces exercitus,
 de bellis et manubiis praeliorum, quae consecraverant ad instaurationem et supellectilem templi Domini.
 Haec autem universa sanctificavit Samuel videns, et Saul filius Cis, et Abner filius Ner, et Ioab filius Sarviae: omnes qui sanctificaverant ea per manum Selemith et fratrum eius.
 Isaaritis vero praeerat Chonenias, et filii eius ad opera forinsecus super Israel ad docendum et iudicandum eos.
 Porro de Hebronitis Hasabias, et fratres eius viri fortissimi, mille septingenti praeerant Israeli trans Iordanem contra occidentem, in cunctis operibus Domini, et in ministerium regis.
 Hebronitarum autem princeps fuit Ieria secundum familias et cognationes eorum. Quadragesimo anno regni David recensiti sunt, et inventi sunt viri fortissimi in Iazer Galaad,
 fratresque eius robustioris aetatis, duo millia septingenti principes familiarum. Praeposuit autem eos David rex Rubenitis, et Gadditis, et dimidiae tribui Manasse, in omne ministerium Dei et regis.


Caput 27

 Filii autem Israel secundum numerum suum, principes familiarum, tribuni, et centuriones, et praefecti, qui ministrabant regi iuxta turmas suas, ingredientes et egredientes per singulos menses in anno, viginti quatuor millibus singuli praeerant.
 Primae turmae in primo mense Iesboam praeerat filius Zabdiel, et sub eo viginti quatuor millia;
 de filiis Phares, princeps cunctorum principum in exercitu mense primo.
 Secundi mensis habebat turmam Dudia Ahohites, et post se alter nomine Macelloth, qui regebat partem exercitus viginti quatuor millium.
 Dux quoque turmae tertiae in mense tertio erat Banaias filius Ioiadae sacerdos: et in divisione sua viginti quatuor millia.
 Ipse est Banaias fortissimus inter triginta, et super triginta: praeerat autem turmae ipsius Amizabad filius eius.
 Quartus, mense quarto, Asahel frater Ioab, et Zabadias filius eius post eum: et in turma eius viginti quatuor millia.
 Quintus, mense quinto, princeps Samaoth Iezerites: et in turma eius viginti quatuor millia.
 Sextus, mense sexto, Hira filius Acces Thecuites: et in turma eius viginti quatuor millia.
 Septimus, mense septimo, Helles Phallonites de filiis Ephraim: et in turma eius viginti quatuor millia.
 Octavus, mense octavo, Sobochai Husathites de stirpe Zarahi: et in turma eius viginti quatuor millia.
 Nonus, mense nono, Abiezer Anathothites de filiis Iemini: et in turma eius viginti quatuor millia.
 Decimus, mense decimo, Marai, et ipse Netophathites de stirpe Zarai: et in turma eius viginti quatuor millia.
 Undecimus, mense undecimo, Banaias Pharathonites de filiis Ephraim: et in turma eius viginti quatuor millia.
 Duodecimus, mense duodecimo, Holdai Netophathites, de stirpe Gothoniel: et in turma eius viginti quatuor millia.
 Porro tribubus praeerant Israel, Rubenitis, dux Eliezer filius Zechri: Simeonitis, dux Saphatias filius Maacha:
 Levitis, Hasabias filius Camuel: Aaronitis, Sadoc:
 Iuda, Eliu frater David: Issachar, Amri filius Michael.
 Zabulonitis, Iesmaias filius Abdiae: Nephthalitibus, Ierimoth filius Ozriel:
 filiis Ephraim, Osee filius Ozaziu: dimidiae tribui Manasse, Ioel filius Phadaiae:
 et dimidiae tribui Manasse in Galaad, Iaddo filius Zachariae: Beniamin autem, Iasiel filius Abner:
 Dan vero, Ezrihel filius Ieroham: hi principes filiorum Israel.
 Noluit autem David numerare eos a viginti annis inferius: quia dixerat Dominus ut multiplicaret Israel quasi stellas caeli.
 Ioab filius Sarviae coeperat numerare, nec complevit: quia super hoc ira irruerat in Israel, et idcirco numerus eorum qui fuerant recensiti, non est relatus in fastos regis David.
 Super thesauros autem regis fuit Azmoth filius Adiel: his autem thesauris, qui erant in urbibus, et in vicis, et in turribus, praesidebat Ionathan filius Oziae.
 Operi autem rustico, et agricolis qui exercebant terram, praeerat Ezri filius Chelub:
 vinearumque cultoribus, Semeias Romathites: cellis autem vinariis, Zabdias Aphonites.
 Nam super oliveta et ficeta quae erant in campestribus, Balanam Gederites: super apothecas autem olei, Ioas.
 Porro armentis quae pascebantur in Saron, praepositus fuit Setrai Saronites: et super boves in vallibus, Saphat filius Adli:
 super camelos vero, Ubil Ismahelites: et super asinos, Iadias Meronathites:
 super oves quoque, Iaziz Agareus: omnes hi, principes substantiae regis David.
 Ionathan autem patruus David, consiliarius, vir prudens et litteratus: ipse et Iahiel filius Hachamoni erant cum filiis regis.
 Achitophel etiam consiliarius regis, et Chusai Arachites amicus regis.
 Post Achitophel fuit Ioiada filius Banaiae, et Abiathar. Princeps autem exercitus regis erat Ioab.


Caput 28

 Convocavit igitur David omnes principes Israel, duces tribuum, et praepositos turmarum, qui ministrabant regi: tribunos quoque et centuriones, et qui praeerant substantiae et possessionibus regis, filiosque suos cum eunuchis, et potentes et robustissimos quosque in exercitu Ierusalem.
 Cumque surrexisset rex, et stetisset, ait: Audite me, fratres mei et populus meus: cogitavi ut aedificarem domum, in qua requiesceret arca foederis Domini, et scabellum pedum Dei nostri: et ad aedificandum, omnia praeparavi.
 Deus autem dixit mihi: Non aedificabis domum nomini meo, eo quod sis vir bellator, et sanguinem fuderis.
 Sed elegit Dominus Deus Israel me de universa domo patris mei, ut essem rex super Israel in sempiternum: de Iuda enim elegit principes: porro de domo Iuda, domum patris mei, et de filiis patris mei placuit ei ut me eligeret regem super cunctum Israel.
 Sed et de filiis meis (filios enim mihi multos dedit Dominus) elegit Salomonem filium meum ut sederet in throno regni Domini super Israel,
 dixitque mihi: Salomon filius tuus aedificabit domum meam, et atria mea: ipsum enim elegi mihi in filium, et ego ero ei in patrem.
 Et firmabo regnum eius usque in aeternum, si perseveraverit facere praecepta mea et iudicia, sicut et hodie.
 Nunc ergo coram universo coetu Israel audiente Deo nostro, custodite, et perquirite cuncta mandata Domini Dei nostri: ut possideatis terram bonam, et relinquatis eam filiis vestris post vos usque in sempiternum.
 Tu autem, Salomon fili mi, scito Deum patris tui, et servito ei corde perfecto, animo voluntario: omnia enim corda scrutatur Dominus, et universas mentium cogitationes intelligit. Si quaesieris eum, invenies: si autem dereliqueris eum, proiiciet te in aeternum.
 Nunc ergo quia elegit te Dominus ut aedificares domum sanctuarii, confortare, et perfice.
 Dedit autem David Salomoni filio suo descriptionem porticus, et templi, et cellariorum, et coenaculi, et cubiculorum in adytis, et domus propitiationis,
 necnon et omnium quae cogitaverat atriorum et exedrarum per circuitum in thesauros domus Domini, et in thesauros sanctorum,
 divisionumque sacerdotalium et Leviticarum, in omnia opera domus Domini, et in universa vasa ministerii templi Domini.
 Aurum in pondere per singula vasa ministerii. Argenti quoque pondus pro vasorum et operum diversitate.
 Sed et in candelabra aurea, et ad lucernas eorum, aurum pro mensura uniuscuiusque candelabri et lucernarum. Similiter et in candelabra argentea, et in lucernas eorum, pro diversitate mensurae, pondus argenti tradidit.
 Aurum quoque dedit in mensas propositionis pro diversitate mensarum: similiter et argentum in alias mensas argenteas.
 Ad fuscinulas quoque, et phialas, et thuribula ex auro purissimo, et leunculos aureos pro qualitate mensurae pondus distribuit in leunculum et leunculum. Similiter et in leones argenteos diversum argenti pondus separavit.
 Altari autem, in quo adoletur incensum, aurum purissimum dedit: ut ex ipso fieret similitudo quadrigae cherubim extendentium alas, et velantium arcam foederis Domini.
 Omnia, inquit, venerunt scripta manu Domini ad me, ut intelligerem universa opera exemplaris.
 Dixit quoque David Salomoni filio suo: Viriliter age, et confortare, et fac: ne timeas, et ne paveas: Dominus enim Deus meus tecum erit, et non dimittet te nec derelinquet, donec perficias omne opus ministerii domus Domini.
 Ecce divisiones sacerdotum et Levitarum: in omne ministerium domus Domini assistunt tibi, et parati sunt, et noverunt tam principes quam populus facere omnia praecepta tua.


Caput 29

 Locutusque est David rex ad omnem ecclesiam: Salomonem filium meum unum elegit Deus, adhuc puerum et tenellum: opus namque grande est, neque enim homini praeparatur habitatio, sed Deo.
 Ego autem totis viribus meis praeparavi impensas domus Dei mei. Aurum ad vasa aurea, et argentum in argentea, aes in aenea, ferrum in ferrea, ligna ad lignea: et lapides onychinos, et quasi stibinos, et diversorum colorum, omnemque pretiosum lapidem, et marmor Parium abundantissime:
 et super haec quae obtuli in domum Dei mei de peculio meo aurum et argentum, do in templum Dei mei, exceptis his quae praeparavi in aedem sanctam.
 Tria millia talenta auri de auro Ophir, et septem millia talentorum argenti probatissimi ad deaurandos parietes templi.
 Et ubicumque opus est aurum de auro, et ubicumque opus est argentum de argento, opera fiant per manus artificum: et si quis sponte offert, impleat manum suam hodie, et offerat quod voluerit Domino.
 Polliciti sunt itaque principes familiarum, et proceres tribuum Israel, tribuni quoque, et centuriones, et principes possessionum regis.
 Dederuntque in opera domus Dei auri talenta quinque millia, et solidos decem millia: argenti talenta decem millia, et aeris talenta decem et octo millia: ferri quoque centum millia talentorum.
 Et apud quemcumque inventi sunt lapides, dederunt in thesauros domus Domini per manum Iahiel Gersonitis.
 Laetatusque est populus cum vota sponte promitterent, quia corde toto offerebant ea Domino: sed et David rex laetatus est gaudio magno.
 Et benedixit Domino coram universa multitudine, et ait: Benedictus es, Domine Deus Israel patris nostri, ab aeterno in aeternum.
 Tua est, Domine, magnificentia, et potentia, et gloria, atque victoria: et tibi laus: cuncta enim quae in caelo sunt et in terra, tua sunt: tuum, Domine, regnum, et tu es super omnes principes.
 Tuae divitiae, et tua est gloria: tu dominaris omnium. In manu tua virtus et potentia: in manu tua magnitudo, et imperium omnium.
 Nunc igitur Deus noster, confitemur tibi, et laudamus nomen tuum inclytum.
 Quis ego, et quis populus meus, ut possimus haec tibi universa promittere? Tua sunt omnia: et quae de manu tua accepimus, dedimus tibi.
 Peregrini enim sumus coram te, et advenae, sicut omnes patres nostri. Dies nostri quasi umbra super terram, et nulla est mora.
 Domine Deus noster, omnis haec copia quam paravimus ut aedificaretur domus nomini sancto tuo, de manu tua est, et tua sunt omnia.
 Scio, Deus meus, quod probes corda, et simplicitatem diligas, unde et ego in simplicitate cordis mei laetus obtuli universa haec: et populum tuum qui hic repertus est, vidi cum ingenti gaudio tibi offerre donaria.
 Domine Deus Abraham, et Isaac, et Israel patrum nostrorum, custodi in aeternum hanc voluntatem cordis eorum, et semper in venerationem tui mens ista permaneat.
 Salomoni quoque filio meo da cor perfectum, ut custodiat mandata tua, testimonia tua, et caeremonias tuas, et faciat universa: et aedificet aedem, cuius impensas paravi.
 Praecepit autem David universae ecclesiae: Benedicite Domino Deo nostro. Et benedixit omnis ecclesia Domino Deo patrum suorum: et inclinaverunt se, et adoraverunt Deum, et deinde regem.
 Immolaveruntque victimas Domino: et obtulerunt holocausta die sequenti, tauros mille, arietes mille, agnos mille cum libaminibus suis, et universo ritu abundantissime in omnem Israel.
 Et comederunt, et biberunt coram Domino in die illo cum grandi laetitia. Et unxerunt secundo Salomonem filium David. Unxerunt autem eum Domino in principem, et Sadoc in pontificem.
 Seditque Salomon super solium Domini in regem pro David patre suo, et cunctis placuit: et paruit illi omnis Israel.
 Sed et universi principes, et potentes, et cuncti filii regis David dederunt manum, et subiecti fuerunt Salomoni regi.
 Magnificavit ergo Dominus Salomonem super omnem Israel: et dedit illi gloriam regni, qualem nullus habuit ante eum rex Israel.
 Igitur David filius Isai regnavit super universum Israel.
 Et dies quibus regnavit super Israel, fuerunt quadraginta anni: in Hebron regnavit septem annis, et in Ierusalem annis triginta tribus.
 Et mortuus est in senectute bona, plenus dierum, et divitiis, et gloria: et regnavit Salomon filius eius pro eo.
 Gesta autem David regis priora et novissima scripta sunt in libro Samuelis videntis, et in libro Nathan prophetae, atque in volumine Gad videntis:
 universique regni eius, et fortitudinis, et temporum quae transierunt sub eo, sive in Israel, sive in cunctis regnis terrarum.


Liber Secundus Paralipomenon



Caput 1

 Confortatus est ergo Salomon filius David in regno suo, et Dominus Deus eius erat cum eo, et magnificavit eum in excelsum.
 Praecepitque Salomon universo Israeli, tribunis, et centurionibus, et ducibus, et iudicibus omnis Israel, et principibus familiarum:
 et abiit cum universa multitudine in excelsum Gabaon, ubi erat tabernaculum foederis Dei, quod fecit Moyses famulus Dei in solitudine.
 Arcam autem Dei adduxerat David de Cariathiarim in locum quem praeparaverat ei, et ubi fixerat illi tabernaculum, hoc est, in Ierusalem.
 Altare quoque aeneum quod fabricatus fuerat Beseleel filius Uri filii Hur, ibi erat coram tabernaculo Domini: quod et requisivit Salomon, et omnis ecclesia.
 Ascenditque Salomon ad altare aeneum, coram tabernaculo foederis Domini, et obtulit in eo mille hostias.
 Ecce autem in ipsa nocte apparuit ei Deus, dicens: Postula quod vis, ut dem tibi.
 Dixitque Salomon Deo: Tu fecisti cum David patre meo misericordiam magnam, et constituisti me regem pro eo.
 Nunc ergo Domine Deus, impleatur sermo tuus quem pollicitus es David patri meo: tu enim me fecisti regem super populum tuum multum, qui tam innumerabilis est quam pulvis terrae.
 Da mihi sapientiam et intelligentiam, ut ingrediar et egrediar coram populo tuo: quis enim potest hunc populum tuum digne, qui tam grandis est, iudicare?
 Dixit autem Deus ad Salomonem: Quia hoc magis placuit cordi tuo, et non postulasti divitias, et substantiam, et gloriam, neque animas eorum qui te oderant, sed nec dies vitae plurimos: petisti autem sapientiam et scientiam, ut iudicare possis populum meum super quem constitui te regem:
 sapientia et scientia data sunt tibi: divitias autem et substantiam et gloriam dabo tibi, ita ut nullus in regibus nec ante te nec post te fuerit similis tui.
 Venit ergo Salomon ab excelso Gabaon in Ierusalem coram tabernaculo foederis, et regnavit super Israel.
 Congregavitque sibi currus et equites, et facti sunt ei mille quadringenti currus, et duodecim millia equitum: et fecit eos esse in urbibus quadrigarum, et cum rege in Ierusalem.
 Praebuitque rex argentum et aurum in Ierusalem quasi lapides, et cedros quasi sycomoros quae nascuntur in campestribus multitudine magna.
 Adducebantur autem ei equi de Aegypto et de Coa a negotiatoribus regis, qui ibant et emebant pretio,
 quadrigam equorum sexcentis argenteis, et equum centum quinquaginta: similiter de universis regnis Hethaeorum, et a regibus Syriae emptio celebrabatur.


Caput 2

 Decrevit autem Salomon aedificare domum nomini Domini, et palatium sibi.
 Et numeravit septuaginta millia virorum portantium humeris, et octoginta millia qui caederent lapides in montibus, praepositosque eorum tria millia sexcentos.
 Misit quoque ad Hiram regem Tyri, dicens: Sicut egisti cum David patre meo, et misisti ei ligna cedrina ut aedificaret sibi domum, in qua et habitavit:
 sic fac mecum ut aedificem domum nomini Domini Dei mei, ut consecrem eam ad adolendum incensum coram illo, et fumiganda aromata, et ad propositionem panum sempiternam, et ad holocautomata mane, et vespere, sabbatis quoque, et neomeniis, et solemnitatibus Domini Dei nostri in sempiternum, quae mandata sunt Israeli.
 Domus enim quam aedificare cupio, magna est: magnus est enim Deus noster super omnes deos.
 Quis ergo poterit praevalere, ut aedificet ei dignam domum? si caelum, et caeli caelorum, capere eum nequeunt, quantus ego sum, ut possim aedificare ei domum? sed ad hoc tantum, ut adoleatur incensum coram illo.
 Mitte ergo mihi virum eruditum, qui noverit operari in auro, et argento, aere, et ferro, purpura, coccino, et hyacintho: et qui sciat sculpere caelaturas cum his artificibus quos mecum habeo in Iudaea, et Ierusalem, quos praeparavit David pater meus.
 Sed et ligna cedrina mitte mihi, et arceuthina, et pinea de Libano: scio enim quod servi tui noverint caedere ligna de Libano: et erunt servi mei cum servis tuis,
 ut parentur mihi ligna plurima. Domus enim quam cupio aedificare, magna est nimis, et inclyta.
 Praeterea operariis qui caesuri sunt ligna, servis tuis, dabo in cibaria tritici coros viginti millia, et hordei coros totidem, et vini viginti millia metretas, olei quoque sata viginti millia.
 Dixit autem Hiram rex Tyri per litteras quas miserat Salomoni: Quia dilexit Dominus populum suum, idcirco te regnare fecit super eum.
 Et addidit, dicens: Benedictus Dominus Deus Israel, qui fecit caelum et terram: qui dedit David regi filium sapientem et eruditum et sensatum atque prudentem, ut aedificaret domum Domino, et palatium sibi.
 Misi ergo tibi virum prudentem et scientissimum Hiram patrem meum,
 filium mulieris de filiabus Dan, cuius pater fuit Tyrius, qui novit operari in auro, et argento, aere, et ferro, et marmore, et lignis, in purpura quoque, et hyacintho, et bysso, et coccino: et qui scit caelare omnem sculpturam, et adinvenire prudenter quodcumque in opere necessarium est cum artificibus tuis, et cum artificibus domini mei David patris tui.
 Triticum ergo, et hordeum, et oleum, et vinum, quae pollicitus es, domine mi, mitte servis tuis.
 Nos autem caedemus ligna de Libano, quot necessaria habueris, et applicabimus ea ratibus per mare in Ioppe: tuum autem erit transferre ea in Ierusalem.
 Numeravit igitur Salomon omnes viros proselytos qui erant in terra Israel, post dinumerationem quam dinumeravit David pater eius, et inventi sunt centum quinquaginta millia, et tria millia sexcenti.
 Fecitque ex eis septuaginta millia qui humeris onera portarent, et octoginta millia qui lapides in montibus caederent: tria autem millia et sexcentos praepositos operum populi.


Caput 3

 Et coepit Salomon aedificare domum Domini in Ierusalem in monte Moria, qui demonstratus fuerat David patri eius, in loco quem paraverat David in area Ornan Iebusaei.
 Coepit autem aedificare mense secundo, anno quarto regni sui.
 Et haec sunt fundamenta quae iecit Salomon, ut aedificaret domum Dei: longitudinis cubitos in mensura prima sexaginta, latitudinis cubitos viginti.
 Porticum vero ante frontem, quae tendebatur in longum iuxta mensuram latitudinis domus, cubitorum viginti: porro altitudo centum viginti cubitorum erat: et deauravit eam intrinsecus auro mundissimo.
 Domum quoque maiorem texit tabulis ligneis abiegnis, et laminas auri obrizi affixit per totum: sculpsitque in ea palmas, et quasi catenulas se invicem complectentes.
 Stravit quoque pavimentum templi pretiosissimo marmore, decore multo.
 Porro aurum erat probatissimum, de cuius laminis texit domum, et trabes eius, et postes, et parietes, et ostia: et caelavit cherubim in parietibus.
 Fecit quoque domum Sancti sanctorum: longitudinem iuxta latitudinem domus cubitorum viginti: et latitudinem similiter viginti cubitorum: et laminis aureis texit eam, quasi talentis sexcentis.
 Sed et clavos fecit aureos, ita ut singuli clavi siclos quinquagenos appenderent: coenacula quoque texit auro.
 Fecit etiam in domo Sancti sanctorum cherubim duos, opere statuario: et texit eos auro.
 Alae cherubim viginti cubitis extendebantur, ita ut una ala haberet cubitos quinque et tangeret parietem domus: et altera quinque cubitos habens, alam tangeret alterius cherub.
 Similiter cherub alterius ala, quinque habebat cubitos, et tangebat parietem: et ala eius altera quinque cubitorum, alam cherub alterius contingebat.
 Igitur alae utriusque cherubim expansae erant et extendebantur per cubitos viginti: ipsi autem stabant erectis pedibus, et facies eorum erant versae ad exteriorem domum.
 Fecit quoque velum ex hyacintho, purpura, cocco, et bysso: et intexuit ei cherubim.
 Ante fores etiam templi duas columnas, quae triginta et quinque cubitos habebant altitudinis: porro capita earum, quinque cubitorum.
 Necnon et quasi catenulas in oraculo, et superposuit eas capitibus columnarum: malogranata etiam centum, quae catenulis interposuit.
 Ipsas quoque columnas posuit in vestibulo templi, unam a dextris, et alteram a sinistris: eam quae a dextris erat, vocavit Iachin: et quae ad laevam, Booz.


Caput 4

 Fecit quoque altare aeneum viginti cubitorum longitudinis, et viginti cubitorum latitudinis, et decem cubitorum altitudinis.
 Mare etiam fusile decem cubitis a labio usque ad labium, rotundum per circuitum: quinque cubitos habebat altitudinis, et funiculus triginta cubitorum ambiebat gyrum eius.
 Similitudo quoque boum erat subter illud, et decem cubitis quaedam extrinsecus caelaturae, quasi duobus versibus alvum maris circuibant. Boves autem erant fusiles:
 et ipsum mare super duodecim boves impositum erat, quorum tres respiciebant ad aquilonem, et alii tres ad occidentem: porro tres alii meridiem, et tres qui reliqui erant, orientem, habentes mare superpositum: posteriora autem boum erant intrinsecus sub mari.
 Porro vastitas eius habebat mensuram palmi, et labium illius erat quasi labium calicis, vel repandi lilii: capiebatque tria millia metretas.
 Fecit quoque conchas decem: et posuit quinque a dextris, et quinque a sinistris, ut lavarent in eis omnia quae in holocaustum oblaturi erant: porro in mari sacerdotes lavabantur.
 Fecit autem et candelabra aurea decem secundum speciem qua iussa erant fieri: et posuit ea in templo, quinque a dextris, et quinque a sinistris.
 Necnon et mensas decem: et posuit eas in templo, quinque a dextris, et quinque a sinistris: phialas quoque aureas centum.
 Fecit etiam atrium sacerdotum, et basilicam grandem: et ostia in basilica, quae texit aere.
 Porro mare posuit in latere dextro contra orientem ad meridiem.
 Fecit autem Hiram lebetes, et creagras, et phialas: et complevit omne opus regis in domo Dei:
 hoc est, columnas duas, et epistylia, et capita, et quasi quaedam retiacula, quae capita tegerent super epistylia.
 Malogranata quoque quadringenta, et retiacula duo ita ut bini ordines malogranatorum singulis retiaculis iungerentur, quae protegerent epistylia, et capita columnarum.
 Bases etiam fecit, et conchas, quas superposuit basibus:
 mare unum, boves quoque duodecim sub mari,
 et lebetes, et creagras, et phialas. Omnia vasa fecit Salomoni Hiram pater eius in domo Domini ex aere mundissimo.
 In regione Iordanis, fudit ea rex in argillosa terra inter Sochot et Saredatha.
 Erat autem multitudo vasorum innumerabilis, ita ut ignoraretur pondus aeris.
 Fecitque Salomon omnia vasa domus Dei, et altare aureum, et mensas, et super eas panes propositionis:
 candelabra quoque cum lucernis suis ut lucerent ante oraculum iuxta ritum ex auro purissimo:
 et florentia quaedam, et lucernas, et forcipes aureos: omnia de auro mundissimo facta sunt.
 Thymiateria quoque, et thuribula, et phialas, et mortariola ex auro purissimo. Et ostia caelavit templi interioris, id est, in Sancta sanctorum: et ostia templi forinsecus aurea. Sicque completum est omne opus quod fecit Salomon in domo Domini.


Caput 5

 Intulit igitur Salomon omnia quae voverat David pater suus: argentum, et aurum, et universa vasa posuit in thesauris domus Dei.
 Post quae congregavit maiores natu Israel, et cunctos principes tribuum, et capita familiarum de filiis Israel in Ierusalem, ut adducerent arcam foederis Domini de civitate David, quae est Sion.
 Venerunt itaque ad regem omnes viri Israel in die solemni mensis septimi.
 Cumque venissent cuncti seniorum Israel, portaverunt Levitae arcam,
 et intulerunt eam, et omnem paraturam tabernaculi. Porro vasa sanctuarii, quae erant in tabernaculo, portaverunt sacerdotes cum Levitis.
 Rex autem Salomon, et universus coetus Israel, et omnes qui fuerunt congregati ante arcam, immolabant arietes et boves absque ullo numero: tanta enim erat multitudo victimarum.
 Et intulerunt sacerdotes arcam foederis Domini in locum suum, id est, ad oraculum templi, in Sancta sanctorum subter alas cherubim:
 ita ut cherubim expanderent alas suas super locum in quo posita erat arca, et ipsam arcam tegerent cum vectibus suis.
 Vectium autem quibus portabatur arca, quia paululum longiores erant, capita parebant ante oraculum: si vero quis paululum fuisset extrinsecus, eos videre non poterat. Fuit itaque arca ibi usque in praesentem diem.
 Nihilque erat aliud in arca, nisi duae tabulae quas posuerat Moyses in Horeb, quando legem dedit Dominus filiis Israel egredientibus ex Aegypto.
 Egressis autem sacerdotibus de sanctuario (omnes enim sacerdotes qui ibi potuerant inveniri, sanctificati sunt: nec adhuc in illo tempore vices et ministeriorum ordo inter eos divisus erat),
 tam Levitae quam cantores, id est, et qui sub Asaph erant, et qui sub Eman, et qui sub Idithun, filii et fratres eorum vestiti byssinis, cymbalis, et psalteriis, et citharis concrepabant, stantes ad orientalem plagam altaris: et cum eis sacerdotes centum viginti canentes tubis.
 Igitur cunctis pariter, et tubis, et voce, et cymbalis, et organis, et diversi generis musicorum concinentibus, et vocem in sublime tollentibus, longe sonitus audiebatur, ita ut cum Dominum laudare coepissent et dicere: Confitemini Domino quoniam bonus, quoniam in aeternum misericordia eius: impleretur domus Dei nube,
 nec possent sacerdotes stare et ministrare propter caliginem. Compleverat enim gloria Domini domum Dei.


Caput 6

 Tunc Salomon ait: Dominus pollicitus est ut habitaret in caligine:
 ego autem aedificavi domum nomini eius, ut habitaret ibi in perpetuum.
 Et convertit rex faciem suam, et benedixit universae multitudini Israel (nam omnis turba stabat intenta), et ait:
 Benedictus Dominus Deus Israel, qui quod locutus est David patri meo, opere complevit, dicens:
 A die qua eduxi populum meum de terra Aegypti, non elegi civitatem de cunctis tribubus Israel ut aedificaretur in ea domus nomini meo, neque elegi quemquam alium virum ut esset dux in populo Israel:
 sed elegi Ierusalem ut sit nomen meum in ea, et elegi David ut constituerem eum super populum meum Israel.
 Cumque fuisset voluntatis David patris mei ut aedificaret domum nomini Domini Dei Israel,
 dixit Dominus ad eum: Quia haec fuit voluntas tua, ut aedificares domum nomini meo, bene quidem fecisti huiuscemodi habere voluntatem:
 sed non tu aedificabis domum: verum filius tuus, qui egredietur de lumbis tuis, ipse aedificabit domum nomini meo.
 Complevit ergo Dominus sermonem suum quem locutus fuerat: et ego surrexi pro David patre meo, et sedi super thronum Israel, sicut locutus est Dominus: et aedificavi domum nomini Domini Dei Israel.
 Et posui in ea arcam in qua est pactum Domini quod pepigit cum filiis Israel.
 Stetit ergo coram altari Domini ex adverso universae multitudinis Israel, et extendit manus suas.
 Siquidem fecerat Salomon basim aeneam, et posuerat eam in medio basilicae, habentem quinque cubitos longitudinis, et quinque cubitos latitudinis, et tres cubitos altitudinis: stetitque super eam, et deinceps flexis genibus contra universam multitudinem Israel, et palmis in caelum levatis,
 ait: Domine Deus Israel, non est similis tui deus in caelo et in terra: qui custodis pactum et misericordiam cum servis tuis qui ambulant coram te in toto corde suo:
 qui praestitisti servo tuo David patri meo quaecumque locutus fueras ei: et quae ore promiseras, opere complesti, sicut et praesens tempus probat.
 Nunc ergo Domine Deus Israel, imple servo tuo patri meo David quaecumque locutus es, dicens: Non deficiet ex te vir coram me, qui sedeat super thronum Israel: ita tamen si custodierint filii tui vias suas, et ambulaverint in lege mea, sicut et tu ambulasti coram me.
 Et nunc Domine Deus Israel, firmetur sermo tuus quem locutus es servo tuo David.
 Ergone credibile est ut habitet Deus cum hominibus super terram? si caelum et caeli caelorum non te capiunt, quanto magis domus ista quam aedificavi?
 Sed ad hoc tantum facta est, ut respicias orationem servi tui, et obsecrationem eius, Domine Deus meus, et audias preces quas fundit famulus tuus coram te:
 ut aperias oculos tuos super domum istam diebus ac noctibus, super locum in quo pollicitus es ut invocaretur nomen tuum,
 et exaudires orationem quam servus tuus orat in eo: et exaudias preces famuli tui, et populi tui Israel. Quicumque oraverit in loco isto, exaudi de habitaculo tuo, id est, de caelis, et propitiare.
 Si peccaverit quispiam in proximum suum, et iurare contra eum paratus venerit, seque maledicto constrinxerit coram altari in domo ista:
 tu audies de caelo, et facies iudicium servorum tuorum, ita ut reddas iniquo viam suam in caput proprium, et ulciscaris iustum, retribuens ei secundum iustitiam suam.
 Si superatus fuerit populus tuus Israel ab inimicis (peccabunt enim tibi), et conversi egerint poenitentiam, et obsecraverint nomen tuum, et fuerint deprecati in loco isto,
 tu exaudies de caelo: et propitiare peccato populi tui Israel, et reduc eos in terram quam dedisti eis, et patribus eorum.
 Si clauso caelo pluvia non fluxerit propter peccata populi, et deprecati te fuerint in loco isto, et confessi nomini tuo, et conversi a peccatis suis, cum eos afflixeris,
 exaudi de caelo, Domine, et dimitte peccata servis tuis et populi tui Israel, et doce eos viam bonam, per quam ingrediantur: et da pluviam terrae quam dedisti populo tuo ad possidendum.
 Fames si orta fuerit in terra, et pestilentia, aerugo, et aurugo, et locusta, et bruchus: et hostes, vastatis regionibus, portas obsederint civitatis, omnisque plaga et infirmitas presserit:
 si quis de populo tuo Israel fuerit deprecatus, cognoscens plagam et infirmitatem suam, et expanderit manus suas in domo hac,
 tu exaudies de caelo, de sublimi scilicet habitaculo tuo: et propitiare, et redde unicuique secundum vias suas, quas nosti eum habere in corde suo (tu enim solus nosti corda filiorum hominum):
 ut timeant te, et ambulent in viis tuis cunctis diebus quibus vivunt super faciem terrae quam dedisti patribus nostris.
 Externum quoque, qui non est de populo tuo Israel, si venerit de terra longinqua propter nomen tuum magnum, et propter manum tuam robustam, et brachium tuum extentum, et adoraverit in loco isto,
 tu exaudies de caelo firmissimo habitaculo tuo, et facies cuncta pro quibus invocaverit te ille peregrinus: ut sciant omnes populi terrae nomen tuum, et timeant te sicut populus tuus Israel, et cognoscant quia nomen tuum invocatum est super domum hanc quam aedificavi.
 Si egressus fuerit populus tuus ad bellum contra adversarios suos per viam in qua miseris eos, adorabunt te contra viam in qua civitas haec est, quam elegisti, et domus quam aedificavi nomini tuo,
 tu exaudies de caelo preces eorum, et obsecrationem: et ulciscaris.
 Si autem peccaverint tibi (neque enim est homo qui non peccet), et iratus fueris eis, et tradideris hostibus, et captivos duxerint eos in terram longinquam, vel certe quae iuxta est,
 et conversi in corde suo in terra ad quam captivi ducti fuerant, egerint poenitentiam, et deprecati te fuerint in terra captivitatis suae, dicentes: Peccavimus: inique fecimus, iniuste egimus:
 et reversi fuerint ad te in toto corde suo, et in tota anima sua, in terra captivitatis suae ad quam ducti sunt, adorabunt te contra viam terrae suae, quam dedisti patribus eorum, et urbis quam elegisti, et domus quam aedificavi nomini tuo:
 tu exaudies de caelo, hoc est, de firmo habitaculo tuo, preces eorum: et facias iudicium, et dimittas populo tuo, quamvis peccatori:
 tu es enim Deus meus: aperiantur, quaeso, oculi tui, et aures tuae intentae sint ad orationem quae fit in loco isto.
 Nunc igitur consurge, Domine Deus, in requiem tuam, tu et arca fortitudinis tuae: sacerdotes tui, Domine Deus, induantur salutem, et sancti tui laetentur in bonis.
 Domine Deus, ne averteris faciem christi tui: memento misericordiarum David servi tui.


Caput 7

 Cumque complesset Salomon fundens preces, ignis descendit de caelo, et devoravit holocausta et victimas: et maiestas Domini implevit domum.
 Nec poterant sacerdotes ingredi templum Domini, eo quod implesset maiestas Domini templum Domini.
 Sed et omnes filii Israel videbant descendentem ignem, et gloriam Domini super domum: et corruentes proni in terram super pavimentum stratum lapide, adoraverunt, et laudaverunt Dominum, quoniam bonus, quoniam in saeculum misericordia eius.
 Rex autem et omnis populus immolabant victimas coram Domino.
 Mactavit igitur rex Salomon hostias, boum viginti duo millia, arietum centum viginti millia: et dedicavit domum Dei rex, et universus populus.
 Sacerdotes autem stabant in officiis suis, et Levitae in organis carminum Domini, quae fecit David rex ad laudandum Dominum: Quoniam in aeternum misericordia eius, hymnos David canentes per manus suas: porro sacerdotes canebant tubis ante eos, cunctusque Israel stabat.
 Sanctificavit quoque Salomon medium atrii ante templum Domini: obtulerat enim ibi holocausta et adipes pacificorum: quia altare aeneum quod fecerat, non poterat sustinere holocausta et sacrificia et adipes.
 Fecit ergo Salomon solemnitatem in tempore illo septem diebus, et omnis Israel cum eo, ecclesia magna valde, ab introitu Emath usque ad torrentem Aegypti.
 Fecitque die octavo collectam, eo quod dedicasset altare septem diebus, et solemnitatem celebrasset diebus septem.
 Igitur in die vigesimo tertio mensis septimi, dimisit populos ad tabernacula sua, laetantes atque gaudentes super bono quod fecerat Dominus Davidi, et Salomoni, et Israeli populo suo.
 Complevitque Salomon domum Domini, et domum regis, et omnia quae disposuerat in corde suo ut faceret in domo Domini, et in domo sua, et prosperatus est.
 Apparuit autem ei Dominus nocte, et ait: Audivi orationem tuam, et elegi locum istum mihi in domum sacrificii.
 Si clausero caelum, et pluvia non fluxerit, et mandavero et praecepero locustae ut devoret terram, et misero pestilentiam in populum meum:
 conversus autem populus meus, super quos invocatum est nomen meum, deprecatus me fuerit, et exquisierit faciem meam, et egerit poenitentiam a viis suis pessimis: et ego exaudiam de caelo, et propitius ero peccatis eorum, et sanabo terram eorum.
 Oculi quoque mei erunt aperti, et aures meae erectae ad orationem eius, qui in loco isto oraverit.
 Elegi enim, et sanctificavi locum istum, ut sit nomen meum ibi in sempiternum, et permaneant oculi mei et cor meum ibi cunctis diebus.
 Tu quoque si ambulaveris coram me, sicut ambulaverit David pater tuus, et feceris iuxta omnia quae praecepi tibi, et iustitias meas iudiciaque servaveris:
 suscitabo thronum regni tui, sicut pollicitus sum David patri tuo, dicens: Non auferetur de stirpe tua vir qui sit princeps in Israel.
 Si autem aversi fueritis, et dereliqueritis iustitias meas, et praecepta mea quae proposui vobis, et abeuntes servieritis diis alienis, et adoraveritis eos,
 evellam vos de terra mea quam dedi vobis: et domum hanc, quam sanctificavi nomini meo, proiiciam a facie mea, et tradam eam in parabolam, et in exemplum cunctis populis.
 Et domus ista erit in proverbium universis transeuntibus, et dicent stupentes: Quare fecit Dominus sic terrae huic, et domui huic?
 Respondebuntque: Quia dereliquerunt Dominum Deum patrum suorum, qui eduxit eos de terra Aegypti, et apprehenderunt deos alienos, et adoraverunt eos, et coluerunt: idcirco venerunt super eos universa haec mala.


Caput 8

 Expletis autem viginti annis postquam aedificavit Salomon domum Domini et domum suam,
 civitates quas dederat Hiram Salomoni, aedificavit, et habitare ibi fecit filios Israel.
 Abiit quoque in Emath Suba, et obtinuit eam.
 Et aedificavit Palmyram in deserto, et alias civitates munitissimas aedificavit in Emath.
 Exstruxitque Bethoron superiorem, et Bethoron inferiorem, civitates muratas habentes portas et vectes et seras:
 Balaath etiam et omnes urbes firmissimas quae fuerunt Salomonis, cunctasque urbes quadrigarum, et urbes equitum. Omnia quaecumque voluit Salomon atque disposuit, aedificavit in Ierusalem, et in Libano, et in universa terra potestatis suae.
 Omnem populum qui derelictus fuerat de Hethaeis, et Amorrhaeis, et Pherezaeis, et Hevaeis, et Iebusaeis, qui non erant de stirpe Israel,
 de filiis eorum, et de posteris, quos non interfecerant filii Israel, subiugavit Salomon in tributarios, usque in diem hanc.
 Porro de filiis Israel non posuit ut servirent operibus regis: ipsi enim erant viri bellatores, et duces primi, et principes quadrigarum et equitum eius.
 Omnes autem principes exercitus regis Salomonis fuerunt ducenti quinquaginta, qui erudiebant populum.
 Filiam vero Pharaonis transtulit de civitate David in domum quam aedificaverat ei. Dixit enim rex: Non habitabit uxor mea in domo David regis Israel, eo quod sanctificata sit: quia ingressa est in eam arca Domini.
 Tunc obtulit Salomon holocausta Domino super altare Domini, quod exstruxerat ante porticum,
 ut per singulos dies offerretur in eo iuxta praeceptum Moysi in sabbatis et in calendis, et in festis diebus, ter per annum, id est, in solemnitate azymorum, et in solemnitatem hebdomadarum, et in solemnitate tabernaculorum.
 Et constituit iuxta dispositionem David patris sui officia sacerdotum in ministeriis suis, et Levitas in ordine suo, ut laudarent et ministrarent coram sacerdotibus iuxta ritum uniuscuiusque diei, et ianitores in divisionibus suis per portam et portam: sic enim praeceperat David homo Dei.
 Nec praetergressi sunt de mandatis regis tam sacerdotes quam Levitae, ex omnibus quae praeceperat, et in custodiis thesaurorum.
 Omnes impensas praeparatas habuit Salomon ex eo die quo fundavit domum Domini usque in diem quo perfecit eam.
 Tunc abiit Salomon in Asiongaber, et in Ailath ad oram maris Rubri, quae est in terra Edom.
 Misit autem ei Hiram per manus servorum suorum naves, et nautas gnaros maris, et abierunt cum servis Salomonis in Ophir, tuleruntque inde quadringenta quinquaginta talenta auri, et attulerunt ad regem Salomonem.


Caput 9

 Regina quoque Saba, cum audisset famam Salomonis, venit ut tentaret eum in aenigmatibus in Ierusalem, cum magnis opibus et camelis, qui portabant aromata, et auri plurimum, gemmasque pretiosas. Cumque venisset ad Salomonem, locuta est ei quaecumque erant in corde suo.
 Et exposuit ei Salomon omnia quae proposuerat: nec quidquam fuit, quod non perspicuum ei fecerit.
 Quae postquam vidit, sapientiam scilicet Salomonis, et domum quam aedificaverat,
 necnon et cibaria mensae eius, et habitacula servorum, et officia ministrorum eius, et vestimenta eorum, pincernas quoque et vestes eorum, et victimas quas immolabat in domo Domini: non erat prae stupore ultra in ea spiritus.
 Dixitque ad regem: Verus est sermo quem audieram in terra mea de virtutibus et sapientia tua.
 Non credebam narrantibus donec ipsa venissem, et vidissent oculi mei, et probassem vix medietatem sapientiae tuae mihi fuisse narratam: vicisti famam virtutibus tuis.
 Beati viri tui, et beati servi tui, qui assistunt coram te omni tempore, et audiunt sapientiam tuam.
 Sit Dominus Deus tuus benedictus, qui voluit te ordinare super thronum suum, regem Domini Dei tui. Quia diligit Deus Israel, et vult servare eum in aeternum, idcirco posuit te super eum regem ut facias iudicia atque iustitiam.
 Dedit autem regi centum viginti talenta auri, et aromata multa nimis, et gemmas pretiosissimas: non fuerunt aromata talia, ut haec quae dedit regina Saba regi Salomoni.
 Sed et servi Hiram cum servis Salomonis attulerunt aurum de Ophir, et ligna thyina, et gemmas pretiosissimas:
 de quibus fecit rex, de lignis scilicet thyinis, gradus in domo Domini, et in domo regia, citharas quoque, et psalteria cantoribus: numquam visa sunt in terra Iuda ligna talia.
 Rex autem Salomon dedit reginae Saba cuncta quae voluit, et quae postulavit, et multo plura quam attulerat ad eum: quae reversa abiit in terram suam cum servis suis.
 Erat autem pondus auri quod afferebatur Salomoni per singulos annos, sexcenta sexaginta sex talenta auri,
 excepta ea summa quam legati diversarum gentium et negotiatores afferre consueverant, omnesque reges Arabiae, et satrapae terrarum, qui comportabant aurum et argentum Salomoni.
 Fecit igitur rex Salomon ducentas hastas aureas de summa sexcentorum aureorum, qui in singulis hastis expendebantur:
 trecenta quoque scuta aurea trecentorum aureorum, quibus tegebantur singula scuta: posuitque ea rex in armentario, quod erat consitum nemore.
 Fecit quoque rex solium eburneum grande, et vestivit illud auro mundissimo.
 Sex quoque gradus, quibus ascendebatur ad solium, et scabellum aureum, et brachiola duo altrinsecus, et duos leones stantes iuxta brachiola,
 sed et alios duodecim leunculos stantes super sex gradus ex utraque parte: non fuit tale solium in universis regnis.
 Omnia quoque vasa convivii regis erant aurea, et vasa domus saltus Libani ex auro purissimo. Argentum enim in diebus illis pro nihilo reputabatur.
 Siquidem naves regis ibant in Tharsis cum servis Hiram, semel in annis tribus: et deferebant inde aurum, et argentum, et ebur, et simias, et pavos.
 Magnificatus est igitur Salomon super omnes reges terrae prae divitiis et gloria.
 Omnesque reges terrarum desiderabant videre faciem Salomonis, ut audirent sapientiam quam dederat Deus in corde eius:
 et deferebant ei munera, vasa argentea et aurea, et vestes, et arma, et aromata, equos, et mulos, per singulos annos.
 Habuit quoque Salomon quadraginta millia equorum in stabulis, et curruum equitumque duodecim millia: constituitque eos in urbibus quadrigarum, et ubi erat rex in Ierusalem.
 Exercuit etiam potestatem super cunctos reges a flumine Euphrate usque ad terram Philisthinorum, et usque ad terminos Aegypti.
 Tantamque copiam praebuit argenti in Ierusalem quasi lapidum: et cedrorum tantam multitudinem velut sycomororum quae gignuntur in campestribus.
 Adducebantur autem ei equi de Aegypto, cunctisque regionibus.
 Reliqua autem operum Salomonis priorum et novissimorum scripta sunt in verbis Nathan prophetae, et in libris Ahiae Silonitis, in visione quoque Addo videntis contra Ieroboam filium Nabat.
 Regnavit autem Salomon in Ierusalem super omnem Israel quadraginta annis.
 Dormivitque cum patribus suis, et sepelierunt eum in civitate David: regnavitque Roboam filius eius pro eo.


Caput 10

 Profectus est autem Roboam in Sichem: illuc enim cunctus Israel convenerat ut constituerent eum regem.
 Quod cum audisset Ieroboam filius Nabat, qui erat in Aegypto (fugerat quippe illuc ante Salomonem), statim reversus est.
 Vocaveruntque eum, et venit cum universo Israel: et locuti sunt ad Roboam, dicentes:
 Pater tuus durissimo iugo nos pressit: tu leviora impera patre tuo, qui nobis imposuit gravem servitutem, et paululum de onere subleva, ut serviamus tibi.
 Qui ait: Post tres dies revertimini ad me. Cumque abiisset populus,
 iniit consilium cum senibus qui steterant coram patre eius Salomone dum adhuc viveret, dicens: Quid datis consilii ut respondeam populo?
 Qui dixerunt ei: Si placueris populo huic, et leniveris eos verbis clementibus, servient tibi omni tempore.
 At ille reliquit consilium senum, et cum iuvenibus tractare coepit, qui cum eo nutriti fuerant, et erant in comitatu illius.
 Dixitque ad eos: Quid vobis videtur? vel respondere quid debeo populo huic, qui dixit mihi: Subleva iugum quod imposuit nobis pater tuus?
 At illi responderunt ut iuvenes, et nutriti cum eo in deliciis, atque dixerunt: Sic loqueris populo qui dixit tibi: Pater tuus aggravavit iugum nostrum, tu subleva: et sic respondebis ei: Minimus digitus meus grossior est lumbis patris mei.
 Pater meus imposuit vobis grave iugum, et ego maius pondus apponam; pater meus cecidit vos flagellis, ego vero caedam vos scorpionibus.
 Venit ergo Ieroboam et universus populus ad Roboam die tertio, sicut praeceperat eis.
 Responditque rex dura, derelicto consilio seniorum:
 locutusque est iuxta iuvenum voluntatem: Pater meus grave vobis imposuit iugum, quod ego gravius faciam; pater meus cecidit vos flagellis, ego vero caedam vos scorpionibus.
 Et non acquievit populi precibus: erat enim voluntatis Dei ut compleretur sermo eius quem locutus fuerat per manum Ahiae Silonitis ad Ieroboam filium Nabat.
 Populus autem universus rege duriora dicente, sic locutus est ad eum: Non est nobis pars in David, neque haereditas in filio Isai. Revertere in tabernacula tua, Israel; tu autem pasce domum tuam David. Et abiit Israel in tabernacula sua.
 Super filios autem Israel qui habitabant in civitatibus Iuda, regnavit Roboam.
 Misitque rex Roboam Aduram, qui praeerat tributis, et lapidaverunt eum filii Israel, et mortuus est: porro rex Roboam currum festinavit ascendere, et fugit in Ierusalem.
 Recessitque Israel a domo David, usque ad diem hanc.


Caput 11

 Venit autem Roboam in Ierusalem, et convocavit universam domum Iuda et Beniamin, centum octoginta millia electorum atque bellantium, ut dimicaret contra Israel, et converteret ad se regnum suum.
 Factusque est sermo Domini ad Semeiam hominem Dei, dicens:
 Loquere ad Roboam filium Salomonis regem Iuda, et ad universum Israel, qui est in Iuda et Beniamin:
 Haec dicit Dominus: Non ascendetis, neque pugnabitis contra fratres vestros: revertatur unusquisque in domum suam, quia mea hoc gestum est voluntate. Qui cum audissent sermonem Domini, reversi sunt, nec perrexerunt contra Ieroboam.
 Habitavit autem Roboam in Ierusalem, et aedificavit civitates muratas in Iuda.
 Exstruxitque Bethlehem, et Etam, et Thecue,
 Bethsur quoque, et Socho, et Odollam,
 necnon et Geth, et Maresa, et Ziph,
 sed et Aduram, et Lachis, et Azeca,
 Saraa quoque, et Aialon, et Hebron, quae erant in Iuda et Beniamin, civitates munitissimas.
 Cumque clausisset eas muris, posuit in eis principes, ciborumque horrea, hoc est, olei, et vini.
 Sed et in singulis urbibus fecit armamentarium scutorum et hastarum, firmavitque eas summa diligentia, et imperavit super Iudam et Beniamin.
 Sacerdotes autem et Levitae qui erant in universo Israel, venerunt ad eum de cunctis sedibus suis,
 relinquentes suburbana et possessiones suas, et transeuntes ad Iudam et Ierusalem: eo quod abiecisset eos Ieroboam et posteri eius, ne sacerdotio Domini fungerentur.
 Qui constituit sibi sacerdotes excelsorum, et daemoniorum, vitulorumque quos fecerat.
 Sed et de cunctis tribubus Israel, quicumque dederant cor suum ut quaererent Dominum Deum Israel, venerunt in Ierusalem ad immolandum victimas suas coram Domino Deo patrum suorum.
 Et roboraverunt regnum Iuda, et confirmaverunt Roboam filium Salomonis per tres annos: ambulaverunt enim in viis David et Salomonis, annis tantum tribus.
 Duxit autem Roboam uxorem Mahalath filiam Ierimoth filii David: Abihail quoque filiam Eliab filii Isai,
 quae peperit ei filios Iehus, et Somoriam, et Zoom.
 Post hanc quoque accepit Maacha filiam Absalom, quae peperit ei Abia, et Ethai, et Ziza, et Salomith.
 Amavit autem Roboam Maacha filiam Absalom super omnes uxores suas et concubinas: nam uxores decem et octo duxerat, concubinas autem sexaginta: et genuit viginti octo filios, et sexaginta filias.
 Constituit vero in capite Abiam filium Maacha ducem super omnes fratres suos: ipsum enim regem facere cogitabat,
 quia sapientior fuit, et potentior super omnes filios eius, et in cunctis finibus Iuda et Beniamin, et in universis civitatibus muratis: praebuitque eis escas plurimas, et multas petivit uxores.


Caput 12

 Cumque roboratum fuisset regnum Roboam et confortatum, dereliquit legem Domini, et omnis Israel cum eo.
 Anno autem quinto regni Roboam, ascendit Sesac rex Aegypti in Ierusalem (quia peccaverant Domino)
 cum mille ducentis curribus, et sexaginta millibus equitum: nec erat numerus vulgi quod venerat cum eo ex Aegypto, Libyes scilicet, et Troglodytae, et Aethiopes.
 Cepitque civitates munitissimas in Iuda, et venit usque in Ierusalem.
 Semeias autem propheta ingressus est ad Roboam, et principes Iuda qui congregati fuerant in Ierusalem, fugientes Sesac: dixitque ad eos: Haec dicit Dominus: Vos reliquistis me, et ego reliqui vos in manu Sesac.
 Consternatique principes Israel et rex, dixerunt: Iustus est Dominus.
 Cumque vidisset Dominus quod humiliati essent, factus est sermo Domini ad Semeiam, dicens: Quia humiliati sunt, non disperdam eos, daboque eis pauxillum auxilii, et non stillabit furor meus super Ierusalem per manum Sesac.
 Verumtamen servient ei, ut sciant distantiam servitutis meae, et servitutis regni terrarum.
 Recessit itaque Sesac rex Aegypti ab Ierusalem, sublatis thesauris domus Domini et domus regis: omniaque secum tulit, et clypeos aureos quos fecerat Salomon:
 pro quibus fecit rex aeneos, et tradidit illos principibus scutariorum, qui custodiebant vestibulum palatii.
 Cumque introiret rex domum Domini, veniebant scutarii et tollebant eos, iterumque referebant eos ad armamentarium suum.
 Verumtamen quia humiliati sunt, aversa est ab eis ira Domini, nec deleti sunt penitus: siquidem et in Iuda inventa sunt opera bona.
 Confortatus est ergo rex Roboam in Ierusalem, atque regnavit: quadraginta autem et unius anni erat cum regnare coepisset, et decem et septem annis regnavit in Ierusalem, urbe quam elegit Dominus ut confirmaret nomen suum ibi, de cunctis tribubus Israel: nomen autem matris eius Naama Ammanitis.
 Fecit autem malum, et non praeparavit cor suum ut quaereret Dominum.
 Opera vero Roboam prima et novissima scripta sunt in libris Semeiae prophetae, et Addo videntis, et diligenter exposita: pugnaveruntque adversum se Roboam et Ieroboam cunctis diebus.
 Et dormivit Roboam cum patribus suis, sepultusque est in civitate David: et regnavit Abia filius eius pro eo.


Caput 13

 Anno octavodecimo regis Ieroboam, regnavit Abia super Iudam.
 Tribus annis regnavit in Ierusalem, nomenque matris eius Michaia filia Uriel de Gabaa: et erat bellum inter Abiam et Ieroboam.
 Cumque iniisset Abia certamen, et haberet bellicosissimos viros, et electorum quadringenta millia: Ieroboam instruxit econtra aciem octingenta millia virorum, qui et ipsi electi erant, et ad bella fortissimi.
 Stetit ergo Abia super montem Semeron, qui erat in Ephraim, et ait: Audi, Ieroboam, et omnis Israel.
 Num ignoratis quod Dominus Deus Israel dederit regnum David super Israel in sempiternum, ipsi et filiis eius in pactum salis?
 Et surrexit Ieroboam filius Nabat, servus Salomonis filii David, et rebellavit contra dominum suum.
 Congregatique sunt ad eum viri vanissimi, et filii Belial, et praevaluerunt contra Roboam filium Salomonis: porro Roboam erat rudis, et corde pavido, nec potuit resistere eis.
 Nunc ergo vos dicitis quod resistere possitis regno Domini, quod possidet per filios David, habetisque grandem populi multitudinem, atque vitulos aureos quos fecit vobis Ieroboam in deos.
 Et eiecistis sacerdotes Domini, filios Aaron, atque Levitas, et fecistis vobis sacerdotes sicut omnes populi terrarum: quicumque venerit, et initiaverit manum suam in tauro de bobus, et in arietibus septem, fit sacerdos eorum qui non sunt dii.
 Noster autem Dominus, Deus est, quem non relinquimus, sacerdotesque ministrant Domino, de filiis Aaron, et Levitae sunt in ordine suo:
 holocausta quoque offerunt Domino per singulos dies mane et vespere, et thymiama iuxta legis praecepta confectum, et proponuntur panes in mensa mundissima, estque apud nos candelabrum aureum, et lucernae eius, ut accendantur semper ad vesperam: nos quippe custodimus praecepta Domini Dei nostri, quem vos reliquistis.
 Ergo in exercitu nostro dux Deus est, et sacerdotes eius, qui clangunt tubis, et resonant contra vos: filii Israel, nolite pugnare contra Dominum Deum patrum vestrorum, quia non vobis expedit.
 Haec illo loquente, Ieroboam retro moliebatur insidias. Cumque ex adverso hostium staret, ignorantem Iudam suo ambiebat exercitu.
 Respiciensque Iudas, vidit instare bellum ex adverso et post tergum, et clamavit ad Dominum, ac sacerdotes tubis canere coeperunt.
 Omnesque viri Iuda vociferati sunt: et ecce illis clamantibus, perterruit Deus Ieroboam, et omnem Israel qui stabat ex adverso Abia et Iuda.
 Fugeruntque filii Israel Iudam, et tradidit eos Deus in manu eorum.
 Percussit ergo eos Abia et populus eius plaga magna: et corruerunt vulnerati ex Israel quingenta millia virorum fortium.
 Humiliatique sunt filii Israel in tempore illo, et vehementissime confortati filii Iuda, eo quod sperassent in Domino Deo patrum suorum.
 Persecutus est autem Abia fugientem Ieroboam, et cepit civitates eius, Bethel et filias eius, et Iesana cum filiabus suis, Ephron quoque et filias eius:
 nec valuit ultra resistere Ieroboam in diebus Abia: quem percussit Dominus, et mortuus est.
 Igitur Abia, confortato imperio suo, accepit uxores quatuordecim: procreavitque viginti duos filios, et sedecim filias.
 Reliqua autem sermonum Abia, viarumque et operum eius, scripta sunt diligentissime in libro Addo prophetae.


Caput 14

 Dormivit autem Abia cum patribus suis, et sepelierunt eum in civitate David: regnavitque Asa filius eius pro eo, in cuius diebus quievit terra annis decem.
 Fecit autem Asa quod bonum et placitum erat in conspectu Dei sui, et subvertit altaria peregrini cultus, et excelsa.
 Et confregit statuas, lucosque succidit:
 et praecepit Iudae ut quaereret Dominum Deum patrum suorum, et faceret legem, et universa mandata:
 et abstulit de cunctis urbibus Iuda aras et fana, et regnavit in pace.
 Aedificavit quoque urbes munitas in Iuda, quia quietus erat, et nulla temporibus eius bella surrexerant, pacem Domino largiente.
 Dixit autem Iudae: Aedificemus civitates istas, et vallemus muris, et roboremus turribus, et portis, et seris, donec a bellis quieta sunt omnia, eo quod quaesierimus Dominum Deum patrum nostrorum, et dederit nobis pacem per gyrum. Aedificaverunt igitur, et nullum in exstruendo impedimentum fuit.
 Habuit autem Asa in exercitu suo portantium scuta et hastas de Iuda trecenta millia, de Beniamin vero scutariorum et sagittariorum ducenta octoginta millia: omnes isti viri fortissimi.
 Egressus est autem contra eos Zara Aethiops cum exercitu suo, decies centena millia, et curribus trecentis: et venit usque Maresa.
 Porro Asa perrexit obviam ei, et instruxit aciem ad bellum in valle Sephata, quae est iuxta Maresa:
 et invocavit Dominum Deum, et ait: Domine, non est apud te ulla distantia, utrum in paucis auxilieris, an in pluribus. Adiuva nos, Domine Deus noster: in te enim, et in tuo nomine habentes fiduciam, venimus contra hanc multitudinem. Domine, Deus noster tu es: non praevaleat contra te homo.
 Exterruit itaque Dominus Aethiopes coram Asa et Iuda: fugeruntque Aethiopes.
 Et persecutus est eos Asa, et populus qui cum eo erat, usque Gerara: et ruerunt Aethiopes usque ad internecionem, quia Domino caedente contriti sunt, et exercitu illius praeliante. Tulerunt ergo spolia multa,
 et percusserunt civitates omnes per circuitum Gerarae: grandis quippe cunctos terror invaserat: et diripuerunt urbes, et multam praedam asportaverunt.
 Sed et caulas ovium destruentes, tulerunt pecorum infinitam multitudinem, et camelorum: reversique sunt in Ierusalem.


Caput 15

 Azarias autem filius Oded, facto in se spiritu Dei,
 egressus est in occursum Asa, et dixit ei: Audite me, Asa, et omnis Iuda et Beniamin: Dominus vobiscum, quia fuistis cum eo. Si quaesieritis eum, invenietis: si autem dereliqueritis eum, derelinquet vos.
 Transibant autem multi dies in Israel absque Deo vero, et absque sacerdote doctore, et absque lege.
 Cumque reversi fuerint in angustia sua ad Dominum Deum Israel, et quaesierint eum, reperient eum.
 In tempore illo, non erit pax egredienti et ingredienti, sed terrores undique in cunctis habitatoribus terrarum:
 pugnavit enim gens contra gentem, et civitas contra civitatem, quia Dominus conturbabit eos in omni angustia.
 Vos ergo confortamini, et non dissolvantur manus vestrae: erit enim merces operi vestro.
 Quod cum audisset Asa, verba scilicet, et prophetiam Azariae filii Oded prophetae, confortatus est, et abstulit idola de omni terra Iuda et de Beniamin, et ex urbibus quas ceperat, montis Ephraim: et dedicavit altare Domini quod erat ante porticum Domini.
 Congregavitque universum Iudam et Beniamin, et advenas cum eis de Ephraim, et de Manasse, et de Simeon: plures enim ad eum confugerant ex Israel, videntes quod Dominus Deus illius esset cum eo.
 Cumque venissent in Ierusalem mense tertio, anno decimoquinto regni Asa,
 immolaverunt Domino in die illa de manubiis et praeda quam adduxerant, boves septingentos, et arietes septem millia.
 Et intravit ex more ad corroborandum foedus ut quaererent Dominum Deum patrum suorum in toto corde, et in tota anima sua.
 Si quis autem, inquit, non quaesierit Dominum Deum Israel, moriatur, a minimo usque ad maximum, a viro usque ad mulierem.
 Iuraveruntque Domino voce magna in iubilo, et in clangore tubae, et in sonitu buccinarum,
 omnes qui erant in Iuda, cum execratione: in omni enim corde suo iuraverunt, et in tota voluntate quaesierunt eum, et invenerunt: praestititque eis Dominus requiem per circuitum.
 Sed et Maacham matrem Asa regis ex augusto deposuit imperio, eo quod fecisset in luco simulacrum Priapi: quod omne contrivit, et in frustra comminuens combussit in torrente Cedron.
 Excelsa autem derelicta sunt in Israel: attamen cor Asa erat perfectum cunctis diebus eius,
 eaque quae voverat pater suus, et ipse, intulit in domum Domini, argentum, et aurum, vasorumque diversam supellectilem.
 Bellum vero non fuit usque ad trigesimum quintum annum regni Asa.


Caput 16

 Anno autem trigesimo sexto regni eius, ascendit Baasa rex Israel in Iudam, et muro circumdabat Rama, ut nullus tute posset egredi et ingredi de regno Asa.
 Protulit ergo Asa argentum et aurum de thesauris domus Domini, et de thesauris regis, misitque ad Benadad regem Syriae, qui habitabat in Damasco, dicens:
 Foedus inter me et te est; pater quoque meus et pater tuus habuere concordiam: quam ob rem misi tibi argentum et aurum, ut rupto foedere quod habes cum Baasa rege Israel, facias eum a me recedere.
 Quo comperto, Benadad misit principes exercituum suorum ad urbes Israel: qui percusserunt Ahion, et Dan, et Abelmaim, et universas urbes Nephthali muratas.
 Quod cum audisset Baasa, desiit aedificare Rama, et intermisit opus suum.
 Porro Asa rex assumpsit universum Iudam, et tulerunt lapides de Rama, et ligna quae aedificationi praeparaverat Baasa, aedificavitque ex eis Gabaa et Maspha.
 In tempore illo venit Hanani propheta ad Asa regem Iuda, et dixit ei: Quia habuisti fiduciam in rege Syriae, et non in Domino Deo tuo, idcirco evasit Syriae regis exercitus de manu tua.
 Nonne Aethiopes et Libyes multo plures erant quadrigis, et equitibus, et multitudine nimia, quos cum Domino credidisses, tradidit in manu tua?
 Oculi enim Domini contemplantur universam terram, et praebent fortitudinem his qui corde perfecto credunt in eum. Stulte igitur egisti, et propter hoc ex praesenti tempore adversum te bella consurgent.
 Iratusque Asa adversus videntem, iussit eum mitti in nervum: valde quippe super hoc fuerat indignatus: et interfecit de populo in tempore illo plurimos.
 Opera autem Asa prima et novissima scripta sunt in libro regum Iuda et Israel.
 Aegrotavit etiam Asa anno trigesimo nono regni sui, dolore pedum vehementissimo, et nec in infirmitate sua quaesivit Dominum, sed magis in medicorum arte confisus est.
 Dormivitque cum patribus suis, et mortuus est anno quadragesimo primo regni sui.
 Et sepelierunt eum in sepulchro suo quod foderat sibi in civitate David: posueruntque eum super lectum suum plenum aromatibus et unguentibus meretriciis, quae erant pigmentariorum arte confecta, et combusserunt super eum ambitione nimia.


Caput 17

 Regnavit autem Iosaphat filius eius pro eo, et invaluit contra Israel.
 Constituitque militum numeros in cunctis urbibus Iuda quae erant vallatae muris. Praesidiaque disposuit in terra Iuda, et in civitatibus Ephraim quas ceperat Asa pater eius.
 Et fuit Dominus cum Iosaphat, quia ambulavit in viis David patris sui primis: et non speravit in Baalim,
 sed in Deo patris sui: et perrexit in praeceptis illius, et non iuxta peccata Israel.
 Confirmavitque Dominus regnum in manu eius, et dedit omnis Iuda munera Iosaphat: factaeque sunt ei infinitae divitiae, et multa gloria.
 Cumque sumpsisset cor eius audaciam propter vias Domini, etiam excelsa et lucos de Iuda abstulit.
 Tertio autem anno regni sui misit de principibus suis Benhail, et Obdiam, et Zachariam, et Nathanael, et Michaeam, ut docerent in civitatibus Iuda:
 et cum eis Levitas Semeiam, et Nathaniam, et Zabadiam, Asael quoque, et Semiramoth, et Ionathan, Adoniamque et Thobiam, et Thobadoniam Levitas, et cum eis Elisama, et Ioran sacerdotes:
 docebantque populum in Iuda, habentes librum legis Domini, et circuibant cunctas urbes Iuda, atque erudiebant populum.
 Itaque factus est pavor Domini super omnia regna terrarum quae erant per gyrum Iuda, nec audebant bellare contra Iosaphat.
 Sed et Philisthaei Iosaphat munera deferebant, et vectigal argenti: Arabes quoque adducebant pecora, arietum septem millia septingenta, et hircorum totidem.
 Crevit ergo Iosaphat, et magnificatus est usque in sublime: atque aedificavit in Iuda domos ad instar turrium, urbesque muratas.
 Et multa opera paravit in urbibus Iuda: viri quoque bellatores et robusti erant in Ierusalem,
 quorum iste numerus per domos atque familias singulorum: in Iuda principes exercitus, Ednas dux, et cum eo robustissimi viri trecenta millia.
 Post hunc Iohanan princeps, et cum eo ducenta octoginta millia.
 Post istum quoque Amasias filius Zechri, consecratus Domino, et cum eo ducenta millia virorum fortium.
 Hunc sequebatur robustus ad praelia Eliada, et cum eo tenentium arcum et clypeum ducenta millia.
 Post istum etiam Iozabad, et cum eo centum octoginta millia expeditorum militum.
 Hi omnes erant ad manum regis, exceptis aliis quos posuerat in urbibus muratis in universo Iuda.


Caput 18

 Fuit ergo Iosaphat dives et inclytus multum, et affinitate coniunctus est Achab.
 Descenditque post annos ad eum in Samariam: ad cuius adventum mactavit Achab arietes et boves plurimos, ipsi, et populo qui venerat cum eo: persuasitque illi ut ascenderet in Ramoth Galaad.
 Dixitque Achab rex Israel ad Iosaphat regem Iuda: Veni mecum in Ramoth Galaad. Cui ille respondit: Ut ego, et tu: sicut populus tuus, sic et populus meus: tecumque erimus in bello.
 Dixitque Iosaphat ad regem Israel: Consule, obsecro, impraesentiarum sermonem Domini.
 Congregavit igitur rex Israel prophetarum quadringentos viros, et dixit ad eos: In Ramoth Galaad ad bellandum ire debemus, an quiescere? At illi: Ascende, inquiunt, et tradet Deus in manu regis.
 Dixitque Iosaphat: Numquid non est hic prophetes Domini, ut ab illo etiam requiramus?
 Et ait rex Israel ad Iosaphat: Est vir unus a quo possumus quaerere Domini voluntatem: sed ego odi eum, quia non prophetat mihi bonum, sed malum omni tempore: est autem Michaeas filius Iemla. Dixitque Iosaphat: Ne loquaris, rex, hoc modo.
 Vocavit ergo rex Israel unum de eunuchis, et dixit ei: Voca cito Michaeam filium Iemla.
 Porro rex Israel, et Iosaphat rex Iuda, uterque sedebant in solio suo, vestiti cultu regio: sedebant autem in area iuxta portam Samariae, omnesque prophetae vaticinabantur coram eis.
 Sedecias vero filius Chanaana fecit sibi cornua ferrea, et ait: Haec dicit Dominus: His ventilabis Syriam, donec conteras eam.
 Omnesque prophetae similiter prophetabant, atque dicebant: Ascende in Ramoth Galaad, et prosperaberis, et tradet eos Dominus in manu regis.
 Nuntius autem qui ierat ad vocandum Michaeam, ait illi: En verba omnium prophetarum uno ore bona regi annuntiant: quaeso ergo te ut et sermo tuus ab eis non dissentiat, loquarisque prospera.
 Cui respondit Michaeas: Vivit Dominus, quia quodcumque dixerit mihi Deus meus, hoc loquar.
 Venit ergo ad regem. Cui rex ait: Michaea, ire debemus in Ramoth Galaad ad bellandum, an quiescere? Cui ille respondit: Ascendite: cuncta enim prospera evenient, et tradentur hostes in manus vestras.
 Dixitque rex: Iterum atque iterum te adiuro, ut mihi non loquaris, nisi quod verum est in nomine Domini.
 At ille ait: Vidi universum Israel dispersum in montibus, sicut oves absque pastore: et dixit Dominus: Non habent isti dominos: revertatur unusquisque in domum suam in pace.
 Et ait rex Israel ad Iosaphat: Nonne dixi tibi quod non prophetaret iste mihi quidquam boni, sed ea quae mala sunt?
 At ille: Idcirco, ait, audite verbum Domini: vidi Dominum sedentem in solio suo, et omnem exercitum caeli assistentem ei a dextris et a sinistris.
 Et dixit Dominus: Quis decipiet Achab regem Israel ut ascendat et corruat in Ramoth Galaad? Cumque diceret unus hoc modo, et alter alio,
 processit spiritus, et stetit coram Domino, et ait: Ego decipiam eum. Cui Dominus: In quo, inquit, decipies?
 At ille respondit: Egrediar, et ero spiritus mendax in ore omnium prophetarum eius. Dixitque Dominus: Decipies, et praevalebis: egredere, et fac ita.
 Nunc igitur, ecce Dominus dedit spiritum mendacii in ore omnium prophetarum tuorum, et Dominus locutus est de te mala.
 Accessit autem Sedecias filius Chanaana, et percussit Michaeae maxillam, et ait: Per quam viam transivit spiritus Domini a me, ut loqueretur tibi?
 Dixitque Michaeas: Tu ipse videbis in die illo, quando ingressus fueris cubiculum de cubiculo ut abscondaris.
 Praecepit autem rex Israel, dicens: Tollite Michaeam, et ducite eum ad Amon principem civitatis, et ad Ioas filium Amelech.
 Et dicetis: Haec dicit rex: Mittite hunc in carcerem, et date ei panis modicum, et aquae pauxillum, donec revertar in pace.
 Dixitque Michaeas: Si reversus fueris in pace, non est locutus Dominus in me. Et ait: Audite, omnes populi.
 Igitur ascenderunt rex Israel et Iosaphat rex Iuda in Ramoth Galaad.
 Dixitque rex Israel ad Iosaphat: Mutabo habitum, et sic ad pugnam vadam: tu autem induere vestibus tuis. Mutatoque rex Israel habitu, venit ad bellum.
 Rex autem Syriae praeceperat ducibus equitatus sui, dicens: Ne pugnetis contra minimum aut contra maximum, nisi contra solum regem Israel.
 Itaque cum vidissent principes equitatus Iosaphat, dixerunt: Rex Israel est iste. Et circumdederunt eum dimicantes: at ille clamavit ad Dominum, et auxiliatus est ei, atque avertit eos ab illo.
 Cum enim vidissent duces equitatus quod non esset rex Israel, reliquerunt eum.
 Accidit autem ut unus e populo sagittam in incertum iaceret, et percuteret regem Israel inter cervicem et scapulas. At ille aurigae suo ait: Converte manum tuam, et educ me de acie, quia vulneratus sum.
 Et finita est pugna in die illo: porro rex Israel stabat in curru suo contra Syros usque ad vesperam, et mortuus est occidente sole.


Caput 19

 Reversus est autem Iosaphat rex Iuda in domum suam pacifice in Ierusalem.
 Cui occurrit Iehu filius Henani videns, et ait ad eum: Impio praebes auxilium, et his qui oderunt Dominum amicitia iungeris, et idcirco iram quidem Domini merebaris:
 sed bona opera inventa sunt in te, eo quod abstuleris lucos de terra Iuda, et praeparaveris cor tuum ut requireres Dominum Deum patrum tuorum.
 Habitavit ergo Iosaphat in Ierusalem, rursumque egressus est ad populum de Bersabee usque ad montem Ephraim, et revocavit eos ad Dominum Deum patrum suorum.
 Constituitque iudices terrae in cunctis civitatibus Iuda munitis per singula loca,
 et praecipiens iudicibus: Videte, ait, quid faciatis: non enim hominis exercetis iudicium, sed Domini: et quodcumque iudicaveritis, in vos redundabit.
 Sit timor Domini vobiscum, et cum diligentia cuncta facite: non est enim apud Dominum Deum nostrum iniquitas, nec personarum acceptio, nec cupido munerum.
 In Ierusalem quoque constituit Iosaphat Levitas, et sacerdotes, et principes familiarum ex Israel, ut iudicium et causam Domini iudicarent habitatoribus eius.
 Praecepitque eis, dicens: Sic agetis in timore Domini fideliter et corde perfecto.
 Omnem causam quae venerit ad vos fratrum vestrorum, qui habitant in urbibus suis inter cognationem et cognationem, ubicumque quaestio est de lege, de mandato, de caeremoniis, de iustificationibus: ostendite eis, ut non peccent in Dominum, et ne veniat ira super vos et super fratres vestros: sic ergo agentes non peccabitis.
 Amarias autem sacerdos et pontifex vester in his quae ad Deum pertinent, praesidebit: porro Zabadias filius Ismahel, qui est dux in domo Iuda, super ea opera erit quae ad regis officium pertinent: habetisque magistros Levitas coram vobis. Confortamini, et agite diligenter, et erit Dominus vobiscum in bonis.


Caput 20

 Post haec congregati sunt filii Moab et filii Ammon, et cum eis de Ammonitis, ad Iosaphat, ut pugnarent contra eum.
 Veneruntque nuntii, et indicaverunt Iosaphat, dicentes: Venit contra te multitudo magna de his locis quae trans mare sunt, et de Syria: et ecce consistunt in Asasonthamar, quae est Engaddi.
 Iosaphat autem timore perterritus, totum se contulit ad rogandum Dominum, et praedicavit ieiunium universo Iuda.
 Congregatusque est Iudas ad deprecandum Dominum: sed et omnes de urbibus suis venerunt ad obsecrandum eum.
 Cumque stetisset Iosaphat in medio coetu Iuda et Ierusalem, in domo Domini ante atrium novum,
 ait: Domine Deus patrum nostrorum, tu es Deus in caelo, et dominaris cunctis regnis gentium: in manu tua est fortitudo et potentia, nec quisquam tibi potest resistere.
 Nonne tu, Deus noster, interfecisti omnes habitatores terrae huius coram populo tuo Israel, et dedisti eam semini Abraham amici tui in sempiternum?
 Habitaveruntque in ea, et exstruxerunt in illa sanctuarium nomini tuo, dicentes:
 Si irruerint super nos mala, gladius iudicii, pestilentia, et fames, stabimus coram domo hac in conspectu tuo, in qua invocatum est nomen tuum: et clamabimus ad te in tribulationibus nostris, et exaudies, salvosque facies.
 Nunc igitur, ecce filii Ammon, et Moab, et mons Seir, per quos non concessisti Israel ut transirent quando egrediebantur de Aegypto, sed declinaverunt ab eis, et non interfecerunt illos,
 e contrario agunt, et nituntur eiicere nos de possessione quam tradidisti nobis.
 Deus noster, ergo non iudicabis eos? in nobis quidem non est tanta fortitudo, ut possimus huic multitudini resistere, quae irruit super nos. Sed cum ignoremus quid agere debeamus, hoc solum habemus residui, ut oculos nostros dirigamus ad te.
 Omnis vero Iuda stabat coram Domino cum parvulis, et uxoribus, et liberis suis.
 Erat autem Iahaziel filius Zachariae filii Banaiae filii Iehiel filii Mathaniae, Levites de filiis Asaph, super quem factus est spiritus Domini, in medio turbae,
 et ait: Attendite, omnis Iuda, et qui habitatis Ierusalem, et tu, rex Iosaphat: haec dicit Dominus vobis: Nolite timere, nec paveatis hanc multitudinem: non est enim vestra pugna, sed Dei.
 Cras descendetis contra eos: ascensuri enim sunt per clivum nomine Sis, et invenietis illos in summitate torrentis qui est contra solitudinem Ieruel.
 Non eritis vos qui dimicabitis, sed tantummodo confidenter state, et videbitis auxilium Domini super vos, o Iuda et Ierusalem: nolite timere, nec paveatis: cras egrediemini contra eos, et Dominus erit vobiscum.
 Iosaphat ergo, et Iuda, et omnes habitatores Ierusalem ceciderunt proni in terram coram Domino, et adoraverunt eum.
 Porro Levitae de filiis Caath et de filiis Core laudabant Dominum Deum Israel voce magna in excelsum.
 Cumque mane surrexissent, egressi sunt per desertum Thecue: profectisque eis, stans Iosaphat in medio eorum, dixit: Audite me, viri Iuda, et omnes habitatores Ierusalem: credite in Domino Deo vestro, et securi eritis: credite prophetis eius, et cuncta evenient prospera.
 Deditque consilium populo, et statuit cantores Domini ut laudarent eum in turmis suis, et antecederent exercitum, ac voce consona dicerent: Confitemini Domino quoniam in aeternum misericordia eius.
 Cumque coepissent laudes canere, vertit Dominus insidias eorum in semetipsos, filiorum scilicet Ammon, et Moab, et montis Seir, qui egressi fuerant ut pugnarent contra Iudam: et percussi sunt.
 Namque filii Ammon et Moab consurrexerunt adversum habitatores montis Seir, ut interficerent et delerent eos: cumque hoc opere perpetrassent, etiam in semetipsos versi, mutuis concidere vulneribus.
 Porro Iuda, cum venisset ad speculam quae respicit solitudinem, vidit procul omnem late regionem plenam cadaveribus, nec superesse quemquam qui necem potuisset evadere.
 Venit ergo Iosaphat, et omnis populus cum eo, ad detrahenda spolia mortuorum: inveneruntque inter cadavera variam supellectilem, vestes quoque, et vasa pretiosissima, et diripuerunt ita ut omnia portare non possent, nec per tres dies spolia auferre prae praedae magnitudine.
 Die autem quarto congregati sunt in Valle benedictionis: etenim quoniam ibi benedixerant Domino, vocaverunt locum illum Vallis benedictionis usque in praesentem diem.
 Reversusque est omnis vir Iuda, et habitatores Ierusalem, et Iosaphat ante eos, in Ierusalem cum laetitia magna, eo quod dedisset eis Dominus gaudium de inimicis suis.
 Ingressique sunt in Ierusalem cum psalteriis, et citharis, et tubis in domum Domini.
 Irruit autem pavor Domini super universa regna terrarum cum audissent quod pugnasset Dominus contra inimicos Israel.
 Quievitque regnum Iosaphat, et praebuit ei Deus pacem per circuitum.
 Regnavit igitur Iosaphat super Iudam, et erat triginta quinque annorum cum regnare coepisset: viginti autem et quinque annis regnavit in Ierusalem, et nomen matris eius Azuba filia Selahi.
 Et ambulavit in via patris suis Asa, nec declinavit ab ea, faciens quae placita erant coram Domino.
 Verumtamen excelsa non abstulit, et adhuc populus non direxerat cor suum ad Dominum Deum patrum suorum.
 Reliqua autem gestorum Iosaphat priorum et novissimorum scripta sunt in verbis Iehu filii Hanani, quae digessit in libros regum Israel.
 Post haec iniit amicitias Iosaphat rex Iuda cum Ochozia rege Israel, cuius opera fuerunt impiissima.
 Et particeps fuit ut facerent naves quae irent in Tharsis: feceruntque classem in Asiongaber.
 Prophetavit autem Eliezer filius Dodau de Maresa ad Iosaphat, dicens: Quia habuisti foedus cum Ochozia, percussit Dominus opera tua, contritaeque sunt naves, nec potuerunt ire in Tharsis.


Caput 21

 Dormivit autem Iosaphat cum patribus suis, et sepultus est cum eis in civitate David: regnavitque Ioram filius eius pro eo.
 Qui habuit fratres filios Iosaphat, Azariam, et Iahiel, et Zachariam, et Azariam, et Michael, et Saphatiam: omnes hi filii Iosaphat regis Iuda.
 Deditque eis pater suus multa munera argenti et auri, et pensitationes, cum civitatibus munitissimis in Iuda: regnum autem tradidit Ioram, eo quod esset primogenitus.
 Surrexit ergo Ioram super regnum patris sui: cumque se confirmasset, occidit omnes fratres suos gladio, et quosdam de principibus Israel.
 Triginta duorum annorum erat Ioram cum regnare coepisset, et octo annis regnavit in Ierusalem.
 Ambulavitque in viis regum Israel, sicut egerat domus Achab: filia quippe Achab erat uxor eius: et fecit malum in conspectu Domini.
 Noluit autem Dominus disperdere domum David propter pactum quod inierat cum eo: et quia promiserat ut daret ei lucernam, et filiis eius omni tempore.
 In diebus illis rebellavit Edom, ne esset subditus Iudae, et constituit sibi regem.
 Cumque transisset Ioram cum principibus suis, et cuncto equitatu qui erat secum, surrexit nocte, et percussit Edom, qui se circumdederat, et omnes duces equitatus eius.
 Attamen rebellavit Edom, ne esset sub ditione Iuda usque ad hanc diem: eo tempore et Lobna recessit ne esset sub manu illius. Dereliquerat enim Dominum Deum patrum suorum:
 insuper et excelsa fabricatus est in urbibus Iuda, et fornicari fecit habitatores Ierusalem, et praevaricari Iudam.
 Allatae sunt autem ei litterae ab Elia propheta, in quibus scriptum erat: Haec dicit Dominus Deus David patris tui: Quoniam non ambulasti in viis Iosaphat patris tui, et in viis Asa regis Iuda,
 sed incessisti per iter regum Israel, et fornicari fecisti Iudam et habitatores Ierusalem, imitatus fornicationem domus Achab, insuper et fratres tuos, domum patris tui, meliores te, occidisti:
 ecce Dominus percutiet te plaga magna cum populo tuo, et filiis, et uxoribus tuis, universaque substantia tua.
 Tu autem aegrotabis pessimo languore uteri tui, donec egrediantur vitalia tua paulatim per singulos dies.
 Suscitavit ergo Dominus contra Ioram spiritum Philisthinorum, et Arabum qui confines sunt Aethiopibus:
 et ascenderunt in terram Iuda, et vastaverunt eam, diripueruntque cunctam substantiam quae inventa est in domo regis, insuper et filios eius, et uxores: nec remansit ei filius, nisi Ioachaz, qui minimus natu erat.
 Et super haec omnia percussit eum Dominus alvi languore insanabili.
 Cumque diei succederet dies, et temporum spatia volverentur, duorum annorum expletus est circulus: et sic longa consumptus tabe, ita ut egereret etiam viscera sua, languore pariter, et vita caruit. Mortuusque est in infirmitate pessima, et non fecit ei populus secundum morem combustionis exequias, sicut fecerat maioribus eius.
 Triginta duorum annorum fuit cum regnare coepisset, et octo annis regnavit in Ierusalem. Ambulavitque non recte, et sepelierunt eum in civitate David, verumtamen non in sepulchro regum.


Caput 22

 Constituerunt autem habitatores Ierusalem Ochoziam filium eius minimum regem pro eo: omnes enim maiores natu, qui ante eum fuerant, interfecerant latrones Arabum qui irruerant in castra: regnavitque Ochozias filius Ioram regis Iuda.
 Quadraginta duorum annorum erat Ochozias cum regnare coepisset, et uno anno regnavit in Ierusalem: et nomen matris eius Athalia filia Amri.
 Sed et ipse ingressus est per vias domus Achab: mater enim eius impulit eum ut impie ageret.
 Fecit igitur malum in conspectu Domini, sicut domus Achab: ipsi enim fuerunt ei consiliarii post mortem patris sui, in interitum eius:
 ambulavitque in consiliis eorum. Et perrexit cum Ioram filio Achab rege Israel in bellum contra Hazael regem Syriae in Ramoth Galaad: vulneraveruntque Syri Ioram.
 Qui reversus est ut curaretur in Iezrahel: multas enim plagas acceperat in supradicto certamine. Igitur Ochozias filius Ioram rex Iuda descendit ut inviseret Ioram filium Achab in Iezrahel aegrotantem.
 Voluntatis quippe fuit Dei adversus Ochoziam, ut veniret ad Ioram: et cum venisset, et egrederetur cum eo adversum Iehu filium Namsi, quem unxit Dominus ut deleret domum Achab.
 Cum ergo everteret Iehu domum Achab, invenit principes Iuda, et filios fratrum Ochoziae, qui ministrabant ei, et interfecit illos.
 Ipsum quoque perquirens Ochoziam, comprehendit latitantem in Samaria: adductumque ad se, occidit: et sepelierunt eum, eo quod esset filius Iosaphat, qui quaesierat Dominum in toto corde suo. Nec erat ultra spes aliqua ut de stirpe quis regnaret Ochoziae:
 siquidem Athalia mater eius, videns quod mortuus esset filius suus, surrexit, et interfecit omnem stirpem regiam domus Ioram.
 Porro Iosabeth filia regis tulit Ioas filium Ochoziae, et furata est eum de medio filiorum regis, cum interficerentur: absconditque eum cum nutrice sua in cubiculo lectulorum: Iosabeth autem, quae absconderat eum, erat filia regis Ioram, uxor Ioiadae pontificis, soror Ochoziae: et idcirco Athalia non interfecit eum.
 Fuit ergo cum eis in domo Dei absconditus sex annis, quibus regnavit Athalia super terram.


Caput 23

 Anno autem septimo, confortatus Ioiada, assumpsit centuriones, Azariam videlicet filium Ieroham, et Ismahel filium Iohanan, Azariam quoque filium Obed, et Maasiam filium Adaiae, et Elisaphat filium Zechri: et iniit cum eis foedus.
 Qui circumeuntes Iudam, congregaverunt Levitas de cunctis urbibus Iuda, et principes familiarum Israel, veneruntque in Ierusalem.
 Iniit ergo omnis multitudo pactum in domo Dei cum rege, dixitque ad eos Ioiada: Ecce filius regis regnabit, sicut locutus est Dominus super filios David.
 Iste est ergo sermo quem facietis:
 tertia pars vestrum qui veniunt ad sabbatum, sacerdotum, et Levitarum, et ianitorum erit in portis: tertia vero pars ad domum regis: et tertia ad portam quae appellatur Fundamenti: omne vero reliquum vulgus sit in atriis domus Domini.
 Nec quispiam alius ingrediatur domum Domini, nisi sacerdotes, et qui ministrant de Levitis: ipsi tantummodo ingrediantur, quia sanctificati sunt: et omne reliquum vulgus observet custodias Domini.
 Levitae autem circumdent regem, habentes singuli arma sua (et siquis alius ingressus fuerit templum, interficiatur), sintque cum rege et intrante et egrediente.
 Fecerunt ergo Levitae, et universus Iuda, iuxta omnia quae praeceperat Ioiada pontifex: et assumpserunt singuli viros qui sub se erant, et veniebant per ordinem sabbati, cum his qui impleverant sabbatum et egressuri erant: siquidem Ioiada pontifex non dimiserat abire turmas quae sibi per singulas hebdomadas succedere consueverant.
 Deditque Ioiada sacerdos centurionibus lanceas, clypeosque et peltas regis David, quas consecraverat in domo Domini.
 Constituitque omnem populum tenentium pugiones a parte templi dextra, usque ad partem templi sinistram, coram altari et templo, per circuitum regis.
 Et eduxerunt filium regis, et imposuerunt ei diadema et testimonium, dederuntque in manu eius tenendam legem, et constituerunt eum regem: unxit quoque illum Ioiada pontifex, et filii eius: imprecatique sunt ei, atque dixerunt: Vivat rex.
 Quod cum audisset Athalia, vocem scilicet currentium atque laudantium regem, ingressa est ad populum in templum Domini.
 Cumque vidisset regem stantem super gradum in introitu, et principes, turmasque circa eum, omnemque populum terrae gaudentem, atque clangentem tubis, et diversi generis organis concinentem, vocemque laudantium, scidit vestimenta sua, et ait: Insidiae, insidiae.
 Egressus autem Ioiada pontifex ad centuriones et principes exercitus, dixit eis: Educite illam extra septa templi, et interficiatur foris gladio. Praecepitque sacerdos ne occideretur in domo Domini,
 et imposuerunt cervicibus eius manus: cumque intrasset portam equorum domus regis, interfecerunt eam ibi.
 Pepigit autem Ioiada foedus inter se, universumque populum, et regem, ut esset populus Domini.
 Itaque ingressus est omnis populus domum Baal, et destruxerunt eam, et altaria ac simulacra illius confregerunt: Mathan quoque sacerdotem Baal interfecerunt ante aras.
 Constituit autem Ioiada praepositos in domo Domini sub manibus sacerdotum et Levitarum quos distribuit David in domo Domini, ut offerrent holocausta Domino, sicut scriptum est in lege Moysi, in gaudio et canticis, iuxta dispositionem David.
 Constituit quoque ianitores in portis domus Domini, ut non ingrederetur eam immundus in omni re.
 Assumpsitque centuriones, et fortissimos viros, ac principes populi, et omne vulgus terrae, et fecerunt descendere regem de domo Domini, et introire per medium portae superioris in domum regis, et collocaverunt eum in solio regali.
 Laetatusque est omnis populus terrae, et urbs quievit: porro Athalia interfecta est gladio.


Caput 24

 Septem annorum erat Ioas cum regnare coepisset, et quadraginta annis regnavit in Ierusalem: nomen matris eius Sebia de Bersabee.
 Fecitque quod bonum est coram Domino cunctis diebus Ioiadae sacerdotis.
 Accepit autem ei Ioiada uxores duas, e quibus genuit filios et filias.
 Post quae placuit Ioas ut instauraret domum Domini.
 Congregavitque sacerdotes et Levitas, et dixit eis: Egredimini ad civitates Iuda, et colligite de universo Israel pecuniam ad sartatecta templi Dei vestri per singulos annos, festinatoque hoc facite. Porro Levitae egere negligentius.
 Vocavitque rex Ioiadam principem, et dixit ei: Quare tibi non fuit curae, ut cogeres Levitas inferre de Iuda et de Ierusalem pecuniam quae constituta est a Moyse servo Domini, ut inferret eam omnis multitudo Israel in tabernaculum testimonii?
 Athalia enim impiissima, et filii eius, destruxerunt domum Dei, et de universis quae sanctificata fuerant in templo Domini, ornaverunt fanum Baalim.
 Praecepit ergo rex, et fecerunt arcam: posueruntque eam iuxta portam domus Domini forinsecus.
 Et praedicatum est in Iuda et Ierusalem ut deferrent singuli pretium Domino, quod constituit Moyses servus Dei super omnem Israel in deserto.
 Laetatique sunt cuncti principes, et omnis populus, et ingressi contulerunt in arcam Domini, atque miserunt ita ut impleretur.
 Cumque tempus esset ut deferrent arcam coram rege per manus Levitarum (videbant enim multam pecuniam), ingrediebatur scriba regis, et quem primus sacerdos constituerat, effundebantque pecuniam quae erat in arca, porro arcam reportabant ad locum suum: sicque faciebant per singulos dies. Et congregata est infinita pecunia,
 quam dederunt rex et Ioiada his qui praeerant operibus domus Domini: at illi conducebant ex ea caesores lapidum, et artifices operum singulorum ut instaurarent domum Domini: fabros quoque ferri et aeris, ut quod cadere coeperat, fulciretur.
 Egeruntque hi qui operabantur industrie, et obducebatur parietum cicatrix per manus eorum, ac suscitaverunt domum Domini in statum pristinum, et firmiter eam stare fecerunt.
 Cumque complessent omnia opera, detulerunt coram rege et Ioiada reliquam partem pecuniae: de qua facta sunt vasa templi in ministerium, et ad holocausta, phialae quoque, et cetera vasa aurea et argentea: offerebantur holocausta in domo Domini iugiter cunctis diebus Ioiadae.
 Senuit autem Ioiada plenus dierum, et mortuus est cum esset centum triginta annorum:
 sepelieruntque eum in civitate David cum regibus, eo quod fecisset bonum cum Israel, et cum domo eius.
 Postquam autem obiit Ioiada, ingressi sunt principes Iuda, et adoraverunt regem: qui delinitus obsequiis eorum, acquievit eis.
 Et dereliquerunt templum Domini Dei patrum suorum, servieruntque lucis et sculptilibus: et facta est ira contra Iudam et Ierusalem propter hoc peccatum.
 Mittebatque eis prophetas ut reverterentur ad Dominum, quos protestantes illi audire nolebant.
 Spiritus itaque Dei induit Zachariam filium Ioiadae sacerdotem, et stetit in conspectu populi, et dixit eis: Haec dicit Dominus Deus: Quare transgredimini praeceptum Domini, quod vobis non proderit, et dereliquistis Dominum ut derelinqueret vos?
 Qui congregati adversus eum, miserunt lapides iuxta regis imperium in atrio domus Domini.
 Et non est recordatus Ioas rex misericordiae quam fecerat Ioiada pater illius secum, sed interfecit filium eius. Qui cum moreretur, ait: Videat Dominus, et requirat.
 Cumque evolutus esset annus, ascendit contra eum exercitus Syriae: venitque in Iudam et Ierusalem, et interfecit cunctos principes populi, atque universam praedam miserunt regi in Damascum.
 Et certe cum permodicus venisset numerus Syrorum, tradidit Dominus in manibus eorum infinitam multitudinem, eo quod dereliquissent Dominum Deum patrum suorum: in Ioas quoque ignominiosa exercuere iudicia.
 Et abeuntes dimiserunt eum in languoribus magnis: surrexerunt autem contra eum servi sui in ultionem sanguinis filii Ioiadae sacerdotis, et occiderunt eum in lectulo suo, et mortuus est: sepelieruntque eum in civitate David, sed non in sepulchris regum.
 Insidiati vero sunt ei Zabad filius Semaath Ammanitidis, et Iozabad filius Semmarith Moabitidis.
 Porro filii eius, ac summa pecuniae quae adunata fuerat sub eo, et instauratio domus Dei, scripta sunt diligentius in libro regum: regnavit autem Amasias filius eius pro eo.


Caput 25

 Viginti quinque annorum erat Amasias cum regnare coepisset, et viginti novem annis regnavit in Ierusalem: nomen matris eius Ioadan de Ierusalem.
 Fecitque bonum in conspectu Domini, verumtamen non in corde perfecto.
 Cumque roboratum sibi videret imperium, iugulavit servos qui occiderant regem patrem suum,
 sed filios eorum non interfecit, sicut scriptum est in libro legis Moysi, ubi praecepit Dominus, dicens: Non occidentur patres pro filiis, neque filii pro patribus suis, sed unusquisque in suo peccato morietur.
 Congregavit igitur Amasias Iudam, et constituit eos per familias, tribunosque et centuriones in universo Iuda et Beniamin: et recensuit a viginti annis supra, invenitque trecenta millia iuvenum qui egrederentur ad pugnam, et tenerent hastam et clypeum:
 mercede quoque conduxit de Israel centum millia robustorum, centum talentis argenti.
 Venit autem homo Dei ad illum, et ait: O rex, ne egrediatur tecum exercitus Israel: non est enim Dominus cum Israel, et cunctis filiis Ephraim:
 quod si putas in robore exercitus bella consistere, superari te faciet Deus ab hostibus: Dei quippe est et adiuvare, et in fugam convertere.
 Dixitque Amasias ad hominem Dei: Quid ergo fiet de centum talentis, quae dedi militibus Israel? Et respondit ei homo Dei: Habet Dominus unde tibi dare possit multo his plura.
 Separavit itaque Amasias exercitum qui venerat ad eum ex Ephraim, ut reverteretur in locum suum: at illi contra Iudam vehementer irati, reversi sunt in regionem suam.
 Porro Amasias confidenter eduxit populum suum, et abiit in vallem Salinarum, percussitque filios Seir decem millia:
 et alia decem millia virorum ceperunt filii Iuda, et adduxerunt ad praeruptum cuiusdam petrae, praecipitaveruntque eos de summo in praeceps: qui universi crepuerunt.
 At ille exercitus quem remiserat Amasias ne secum iret ad praelium, diffusus est in civitatibus Iuda, a Samaria usque ad Bethoron, et interfectis tribus millibus, diripuit praedam magnam.
 Amasias vero post caedem Idumaeorum, et allatos deos filiorum Seir, statuit illos in deos sibi, et adorabat eos, et illis adolebat incensum.
 Quam ob rem iratus Dominus contra Amasiam misit ad illum prophetam, qui diceret ei: Cur adorasti deos qui non liberaverunt populum suum de manu tua?
 Cumque haec ille loqueretur, respondit ei: Num consiliarius regis es? quiesce, ne interficiam te. Discedensque propheta: Scio, inquit, quod cogitaverit Deus occidere te quia fecisti hoc malum, et insuper non acquievisti consilio meo.
 Igitur Amasias rex Iuda inito pessimo consilio, misit ad Ioas filium Ioachaz filii Iehu regem Israel, dicens: Veni, videamus nos mutuo.
 At ille remisit nuntios, dicens: Carduus qui est in Libano misit ad cedrum Libani, dicens: Da filiam tuam filio meo uxorem: et ecce bestiae quae erant in silva Libani, transierunt, et conculcaverunt carduum.
 Dixisti: Percussi Edom, et idcirco erigitur cor tuum in superbiam: sede in domo tua: cur malum adversum te provocas, ut cadas et tu, et Iuda tecum?
 Noluit audire Amasias, eo quod Domini esset voluntas ut traderetur in manus hostium propter deos Edom.
 Ascendit igitur Ioas rex Israel, et mutuos sibi praebuere conspectus: Amasias autem rex Iuda erat in Bethsames Iuda:
 corruitque Iuda coram Israel, et fugit in tabernacula sua.
 Porro Amasiam regem Iuda, filium Ioas filii Ioachaz, cepit Ioas rex Israel in Bethsames, et adduxit in Ierusalem: destruxitque murum eius a porta Ephraim usque ad portam anguli quadringentis cubitis.
 Omne quoque aurum et argentum, et universa vasa quae repererat in domo Dei, et apud Obededom in thesauris etiam domus regiae, necnon et filios obsidum, reduxit in Samariam.
 Vixit autem Amasias filius Ioas rex Iuda, postquam mortuus est Ioas filius Ioachaz rex Israel, quindecim annis.
 Reliqua autem sermonum Amasiae priorum et novissimorum scripta sunt in libro regum Iuda et Israel.
 Qui postquam recessit a Domino, tetenderunt ei insidias in Ierusalem. Cumque fugisset in Lachis, miserunt, et interfecerunt eum ibi.
 Reportantesque super equos, sepelierunt eum cum patribus suis in civitate David.


Caput 26

 Omnis autem populus Iuda filium eius Oziam, annorum sedecim, constituit regem pro Amasia patre suo.
 Ipse aedificavit Ailath, et restituit eam ditioni Iuda, postquam dormivit rex cum patribus suis.
 Sedecim annorum erat Ozias cum regnare coepisset, et quinquaginta duobus annis regnavit in Ierusalem: nomen matris eius Iechelia de Ierusalem.
 Fecitque quod erat rectum in oculis Domini, iuxta omnia quae fecerat Amasias pater eius.
 Et exquisivit Dominum in diebus Zachariae intelligentis et videntis Deum: cumque requireret Dominum, direxit eum in omnibus.
 Denique egressus est, et pugnavit contra Philisthiim, et destruxit murum Geth, et murum Iabniae, murumque Azoti: aedificavit quoque oppida in Azoto et in Philisthiim.
 Et adiuvit eum Deus contra Philisthiim, et contra Arabes qui habitabant in Gurbaal, et contra Ammonitas.
 Appendebantque Ammonitae munera Oziae: et divulgatum est nomen eius usque ad introitum Aegypti propter crebras victorias.
 Aedificavitque Ozias turres in Ierusalem super portam anguli, et super portam vallis, et reliquas in eodem muri latere, firmavitque eas.
 Exstruxit etiam turres in solitudine, et effodit cisternas plurimas, eo quod haberet multa pecora tam in campestribus quam in eremi vastitate: vineas quoque habuit et vinitores, in montibus et in Carmelo: erat quippe homo agriculturae deditus.
 Fuit autem exercitus bellatorum eius, qui procedebant ad praelia sub manu Iehiel scribae, Maasiaeque doctoris, et sub manu Hananiae, qui erat de ducibus regis.
 Omnisque numerus principum per familias, virorum fortium duorum millium sexcentorum.
 Et sub eis universus exercitus trecentorum et septem millium quingentorum, qui erant apti ad bella, et pro rege contra adversarios dimicabant.
 Praeparavit quoque eis Ozias, id est, cuncto exercitui, clypeos, et hastas, et galeas, et loricas, arcusque et fundas ad iaciendos lapides.
 Et fecit in Ierusalem diversi generis machinas, quas in turribus collocavit et in angulis murorum, ut mitterent sagittas, et saxa grandia: egressumque est nomen eius procul, eo quod auxiliaretur ei Dominus, et corroborasset illum.
 Sed cum roboratus esset, elevatum est cor eius in interitum suum, et neglexit Dominum Deum suum: ingressusque templum Domini, adolere voluit incensum super altare thymiamatis.
 Statimque ingressus post eum Azarias sacerdos, et cum eo sacerdotes Domini octoginta, viri fortissimi,
 restiterunt regi, atque dixerunt: Non est tui officii, Ozia, ut adoleas incensum Domino, sed sacerdotum, hoc est, filiorum Aaron, qui consecrati sunt ad huiuscemodi ministerium: egredere de sanctuario, ne contempseris: quia non reputabitur tibi in gloriam hoc a Domino Deo.
 Iratusque Ozias, tenens in manu thuribulum ut adoleret incensum, minabatur sacerdotibus. Statimque orta est lepra in fronte eius coram sacerdotibus, in domo Domini super altare thymiamatis.
 Cumque respexisset eum Azarias pontifex, et omnes reliqui sacerdotes, viderunt lepram in fronte eius, et festinato expulerunt eum. Sed et ipse perterritus, acceleravit egredi, eo quod sensisset illico plagam Domini.
 Fuit igitur Ozias rex leprosus usque ad diem mortis suae, et habitavit in domo separata plenus lepra, ob quam eiectus fuerat de domo Domini. Porro Ioatham filius eius rexit domum regis, et iudicabat populum terrae.
 Reliqua autem sermonum Oziae priorum et novissimorum scripsit Isaias filius Amos propheta.
 Dormivitque Ozias cum patribus suis, et sepelierunt eum in agro regalium sepulchrorum, eo quod esset leprosus: regnavitque Ioatham filius eius pro eo.


Caput 27

 Viginti quinque annorum erat Ioatham cum regnare coepisset, et sedecim annis regnavit in Ierusalem: nomen matris eius Ierusa filia Sadoc.
 Fecitque quod rectum erat coram Domino, iuxta omnia quae fecerat Ozias pater suus, excepto quod non est ingressus templum Domini: et adhuc populus delinquebat.
 Ipse aedificavit portam domus Domini excelsam, et in muro Ophel multa construxit.
 Urbes quoque aedificavit in montibus Iuda, et in saltibus castella et turres.
 Ipse pugnavit contra regem filiorum Ammon, et vicit eos, dederuntque ei filii Ammon in tempore illo centum talenta argenti, et decem millia coros tritici, ac totidem coros hordei: haec ei praebuerunt filii Ammon in anno secundo et tertio.
 Corroboratusque est Ioatham, eo quod direxisset vias suas coram Domino Deo suo.
 Reliqua autem sermonum Ioatham, et omnes pugnae eius et opera, scripta sunt in libro regum Israel et Iuda.
 Viginti quinque annorum erat cum regnare coepisset, et sedecim annis regnavit in Ierusalem.
 Dormivitque Ioatham cum patribus suis, et sepelierunt eum in civitate David: et regnavit Achaz filius eius pro eo.


Caput 28

 Viginti annorum erat Achaz cum regnare coepisset, et sedecim annis regnavit in Ierusalem. Non fecit rectum in conspectu Domini sicut David pater eius,
 sed ambulavit in viis regum Israel, insuper et statuas fudit Baalim.
 Ipse est qui adolevit incensum in valle Benennom, et lustravit filios suos in igne iuxta ritum gentium quas interfecit Dominus in adventu filiorum Israel.
 Sacrificabat quoque, et thymiama succendebat in excelsis, et in collibus, et sub omni ligno frondoso.
 Tradiditque eum Dominus Deus eius in manu regis Syriae, qui percussit eum, magnamque praedam cepit de eius imperio, et adduxit in Damascum: manibus quoque regis Israel traditus est, et percussus plaga grandi.
 Occiditque Phacee filius Romeliae, de Iuda centum viginti millia in die uno, omnes viros bellatores: eo quod reliquissent Dominum Deum patrum suorum.
 Eodem tempore occidit Zechri, vir potens ex Ephraim, Maasiam filium regis, et Ezricam ducem domus eius, Elcanam quoque secundum a rege.
 Ceperuntque filii Israel de fratribus suis ducenta millia mulierum, puerorum, et puellarum, et infinitam praedam: pertuleruntque eam in Samariam.
 Ea tempestate erat ibi propheta Domini, nomine Oded: qui egressus obviam exercitui venienti in Samariam, dixit eis: Ecce iratus Dominus Deus patrum vestrorum contra Iuda, tradidit eos in manibus vestris, et occidistis eos atrociter, ita ut ad caelum pertingeret vestra crudelitas.
 Insuper filios Iuda et Ierusalem vultis vobis subiicere in servos et ancillas: quod nequaquam facto opus est: peccastis enim super hoc Domino Deo vestro.
 Sed audite consilium meum, et reducite captivos quos adduxistis de fratribus vestris, quia magnus furor Domini imminet vobis.
 Steterunt itaque viri de principibus filiorum Ephraim, Azarias filius Iohanan, Barachias filius Mosollamoth, Ezechias filius Sellum, et Amasa filius Adali, contra eos qui veniebant de praelio,
 et dixerunt eis: Non introducetis huc captivos, ne peccemus Domino. Quare vultis adiicere super peccata nostra, et vetera cumulare delicta? grande quippe peccatum est, et ira furoris Domini imminet super Israel.
 Dimiseruntque viri bellatores praedam, et universa quae ceperant, coram principibus, et omni multitudine.
 Steteruntque viri quos supra memoravimus, et apprehendentes captivos, omnesque qui nudi erant, vestierunt de spoliis: cumque vestissent eos, et calceassent, et refecissent cibo ac potu, unxissentque propter laborem, et adhibuissent eis curam: quicumque ambulare non poterant, et erant imbecillo corpore, imposuerunt eos iumentis, et adduxerunt Iericho civitatem palmarum ad fratres eorum, ipsique reversi sunt in Samariam.
 Tempore illo misit rex Achaz ad regem Assyriorum, postulans auxilium.
 Veneruntque Idumaei, et percusserunt multos ex Iuda, et ceperunt praedam magnam.
 Philisthiim quoque diffusi sunt per urbes campestres, et ad meridiem Iuda: ceperuntque Bethsames, et Aialon, et Gaderoth, Socho quoque, et Thamnan, et Gamzo, cum viculis suis, et habitaverunt in eis.
 Humiliaverat enim Dominus Iudam propter Achaz regem Iuda, eo quod nudasset eum auxilio, et contemptui habuisset Dominum.
 Adduxitque contra eum Thelgathphalnasar regem Assyriorum, qui et afflixit eum, et nullo resistente vastavit.
 Igitur Achaz, spoliata domo Domini, et domo regum ac principum, dedit regi Assyriorum munera, et tamen nihil ei profuit.
 Insuper et tempore angustiae suae auxit contemptum in Dominum, ipse per se rex Achaz,
 immolavit diis Damasci victimas percussoribus suis, et dixit: Dii regum Syriae auxiliantur eis, quos ego placabo hostiis, et aderunt mihi: cum e contrario ipsi fuerint ruinae ei, et universo Israel.
 Direptis itaque Achaz omnibus vasis domus Dei, atque confractis, clausit ianuas templi Dei, et fecit sibi altaria in universis angulis Ierusalem.
 In omnibus quoque urbibus Iuda exstruxit aras ad cremandum thus, atque ad iracundiam provocavit Dominum Deum patrum suorum.
 Reliqua autem sermonum eius, et omnium operum suorum priorum et novissimorum, scripta sunt in libro regum Iuda et Israel.
 Dormivitque Achaz cum patribus suis, et sepelierunt eum in civitate Ierusalem: neque enim receperunt eum in sepulchra regum Israel. Regnavitque Ezechias filius eius pro eo.


Caput 29

 Igitur Ezechias regnare coepit, cum viginti quinque esset annorum, et viginti novem annis regnavit in Ierusalem: nomen matris eius Abia filia Zachariae.
 Fecitque quod erat placitum in conspectu Domini, iuxta omnia quae fecerat David pater eius.
 Ipse, anno et mense primo regni sui, aperuit valvas domus Domini, et instauravit eas.
 Adduxitque sacerdotes atque Levitas, et congregavit eos in plateam orientalem.
 Dixitque ad eos: Audite me, Levitae, et sanctificamini: mundate domum Domini Dei patrum vestrorum, et auferte omnem immunditiam de sanctuario.
 Peccaverunt patres nostri, et fecerunt malum in conspectu Domini Dei nostri, derelinquentes eum: averterunt facies suas a tabernaculo Domini, et praebuerunt dorsum.
 Clauserunt ostia quae erant in porticu, et extinxerunt lucernas, incensumque non adoleverunt, et holocausta non obtulerunt in sanctuario Deo Israel.
 Concitatus est itaque furor Domini super Iudam et Ierusalem, tradiditque eos in commotionem, et in interitum, et in sibilum, sicut ipsi cernitis oculis vestris.
 En corruerunt patres nostri gladiis: filii nostri, et filiae nostrae, et coniuges captivae ductae sunt propter hoc scelus.
 Nunc ergo placet mihi ut ineamus foedus cum Domino Deo Israel, et avertet a nobis furorem irae suae.
 Filii mei, nolite negligere: vos elegit Dominus ut stetis coram eo, et ministretis illi, colatisque eum, et cremetis ei incensum.
 Surrexerunt ergo Levitae: Mahath filius Amasai, et Ioel filius Azariae de filiis Caath: porro de filiis Merari, Cis filius Abdi, et Azarias filius Ialaleel. De filiis autem Gersom, Ioah filius Zemma, et Eden filius Ioah.
 At vero de filiis Elisaphan, Samri, et Iahiel. De filiis quoque Asaph, Zacharias, et Mathanias:
 necnon de filiis Heman, Iahiel, et Semei: sed et de filiis Idithun, Semeias, et Oziel.
 Congregaveruntque fratres suos, et sanctificati sunt, et ingressi sunt iuxta mandatum regis et imperium Domini, ut expiarent domum Dei.
 Sacerdotes quoque ingressi templum Domini ut sanctificarent illud, extulerunt omnem immunditiam quam intro repererant in vestibulo domus Domini: quam tulerunt Levitae, et asportaverunt ad torrentem Cedron foras.
 Coeperunt autem prima die mensis primi mundare, et in die octavo eiusdem mensis ingressi sunt porticum templi Domini, expiaveruntque templum diebus octo, et in die sextadecima mensis eiusdem, quod coeperant, impleverunt.
 Ingressi quoque sunt ad Ezechiam regem, et dixerunt ei: Sanctificavimus omnem domum Domini, et altare holocausti, vasaque eius, necnon et mensam propositionis cum omnibus vasis suis,
 cunctamque templi supellectilem, quam polluerat rex Achaz in regno suo, postquam praevaricatus est: et ecce exposita sunt omnia coram altare Domini.
 Consurgensque diluculo Ezechias rex, adunavit omnes principes civitatis, et ascendit in domum Domini:
 obtuleruntque simul tauros septem, et arietes septem, agnos septem, et hircos septem pro peccato, pro regno, pro sanctuario, pro Iuda: dixitque sacerdotibus filiis Aaron, ut offerrent super altare Domini.
 Mactaverunt igitur tauros, et susceperunt sanguinem sacerdotes, et fuderunt illum super altare: mactaverunt etiam arietes, et illorum sanguinem super altare fuderunt, immolaveruntque agnos, et fuderunt super altare sanguinem.
 Applicuerunt hircos pro peccato coram rege, et universa multitudine, imposueruntque manus suas super eos:
 et immolaverunt illos sacerdotes, et asperserunt sanguinem eorum coram altare pro piaculo universi Israelis: pro omni quippe Israel praeceperat rex ut holocaustum fieret, et pro peccato.
 Constituit quoque Levitas in domo Domini cum cymbalis, et psalteriis, et citharis secundum dispositionem David regis, et Gad videntis, et Nathan prophetae: siquidem Domini praeceptum fuit per manum prophetarum eius.
 Steteruntque Levitae tenentes organa David, et sacerdotes tubas.
 Et iussit Ezechias ut offerrent holocausta super altare: cumque offerrentur holocausta, coeperunt laudes canere Domino, et clangere tubis, atque in diversis organis quae David rex Israel praeparaverat, concrepare.
 Omni autem turba adorante, cantores, et ii qui tenebant tubas, erant in officio suo donec compleretur holocaustum.
 Cumque finita esset oblatio, incurvatus est rex, et omnes qui erant cum eo, et adoraverunt.
 Praecepitque Ezechias et principes Levitis, ut laudarent Dominum sermonibus David, et Asaph videntis: qui laudaverunt eum magna laetitia, et incurvato genu adoraverunt.
 Ezechias autem etiam haec addidit: Implestis manus vestras Domino: accedite, et offerte victimas et laudes in domo Domini. Obtulit ergo universa multitudo hostias, et laudes, et holocausta, mente devota.
 Porro numerus holocaustorum quae obtulit multitudo, hic fuit: tauros septuaginta, arietes centum, agnos ducentos.
 Sanctificaveruntque Domino boves sexcentos, et oves tria millia.
 Sacerdotes vero pauci erant, nec poterant sufficere ut pelles holocaustorum detraherent: unde et Levitae fratres eorum adiuverunt eos, donec impleretur opus, et sanctificarentur antistites: Levitae quippe faciliori ritu sanctificantur quam sacerdotes.
 Fuerunt ergo holocausta plurima, adipes pacificorum, et libamina holocaustorum: et completus est cultus domus Domini.
 Laetatusque est Ezechias et omnis populus, eo quod ministerium Domini esset expletum: de repente quippe hoc fieri placuerat.


Caput 30

 Misit quoque Ezechias ad omnem Israel et Iudam: scripsitque epistolas ad Ephraim et Manassen ut venirent ad domum Domini in Ierusalem, et facerent Phase Domino Deo Israel.
 Inito ergo consilio regis et principum, et universi coetus Ierusalem, decreverunt ut facerent Phase mense secundo.
 Non enim potuerant facere in tempore suo, quia sacerdotes qui possent sufficere, sanctificati non fuerant, et populus nondum congregatus fuerat in Ierusalem.
 Placuitque sermo regi, et omni multitudini.
 Et decreverunt ut mitterent nuntios in universum Israel, de Bersabee usque Dan, ut venirent, et facerent Phase Domino Deo Israel in Ierusalem: multi enim non fecerant sicut lege praescriptum est.
 Perrexeruntque cursores cum epistolis ex regis imperio, et principum eius, in universum Israel et Iudam, iuxta id quod rex iusserat, praedicantes: Filii Israel, revertimini ad Dominum Deum Abraham, et Isaac, et Israel: et revertetur ad reliquias quae effugerunt manum regis Assyriorum.
 Nolite fieri sicut patres vestri et fratres, qui recesserunt a Domino Deo patrum suorum, qui tradidit eos in interitum, ut ipsi cernitis.
 Nolite indurare cervices vestras, sicut patres vestri: tradite manus Domino, et venite ad sanctuarium eius quod sanctificavit in aeternum: servite Domino Deo patrum vestrorum, et avertetur a vobis ira furoris eius.
 Si enim vos reversi fueritis ad Dominum, fratres vestri et filii habebunt misericordiam coram dominis suis, qui illos duxerunt captivos, et revertentur in terram hanc: pius enim et clemens est Dominus Deus vester, et non avertet faciem suam a vobis, si reversi fueritis ad eum.
 Igitur cursores pergebant velociter de civitate in civitatem per terram Ephraim et Manasse usque ad Zabulon, illis irridentibus et subsannantibus eos.
 Attamen quidam viri ex Aser, et Manasse, et Zabulon acquiescentes consilio, venerunt Ierusalem.
 In Iuda vero facta est manus Domini ut daret eis cor unum, ut facerent iuxta praeceptum regis et principum verbum Domini.
 Congregatique sunt in Ierusalem populi multi ut facerent solemnitatem azymorum, in mense secundo:
 et surgentes destruxerunt altaria quae erant in Ierusalem, atque universa in quibus idolis adolebatur incensum, subvertentes, proiecerunt in torrentem Cedron.
 Immolaverunt autem Phase quartadecima die mensis secundi. Sacerdotes quoque atque Levitae tandem sanctificati, obtulerunt holocausta in domo Domini:
 steteruntque in ordine suo iuxta dispositionem et legem Moysi hominis Dei: sacerdotes vero suscipiebant effundendum sanguinem de manibus Levitarum,
 eo quod multa turba sanctificata non esset: et idcirco immolarent Levitae Phase his qui non occurrerant sanctificari Domino.
 Magna etiam pars populi de Ephraim, et Manasse, et Issachar, et Zabulon, quae sanctificata non fuerat, comedit Phase non iuxta quod scriptum est: et oravit pro eis Ezechias, dicens: Dominus bonus propitiabitur
 cunctis, qui in toto corde requirunt Dominum Deum patrum suorum: et non imputabit eis quod minus sanctificati sunt.
 Quem exaudivit Dominus, et placatus est populo.
 Feceruntque filii Israel, qui inventi sunt in Ierusalem, solemnitatem azymorum septem diebus in laetitia magna, laudantes Dominum per singulos dies: Levitae quoque et sacerdotes per organa quae suo officio congruebant.
 Et locutus est Ezechias ad cor omnium Levitarum qui habebant intelligentiam bonam super Domino: et comederunt septem diebus solemnitatis, immolantes victimas pacificorum, et laudantes Dominum Deum patrum suorum.
 Placuitque universae multitudini ut celebrarent etiam alios dies septem: quod et fecerunt cum ingenti gaudio.
 Ezechias enim rex Iuda praebuerat multitudini mille tauros, et septem millia ovium: principes vero dederant populo tauros mille, et oves decem millia: sanctificata est ergo sacerdotum plurima multitudo.
 Et hilaritate perfusa omnis turba Iuda, tam sacerdotum et Levitarum, quam universae frequentiae quae venerat ex Israel: proselytorum quoque de terra Israel, et habitantium in Iuda.
 Factaque est grandis celebritas in Ierusalem, qualis a diebus Salomonis filii David regis Israel in ea urbe non fuerat.
 Surrexerunt autem sacerdotes atque Levitae benedicentes populo: et exaudita est vox eorum, pervenitque oratio in habitaculum sanctum caeli.


Caput 31

 Cumque haec fuissent rite celebrata, egressus est omnis Israel qui inventus fuerat in urbibus Iuda, et fregerunt simulacra, succideruntque lucos, demoliti sunt excelsa, et altaria destruxerunt, non solum de universo Iuda et Beniamin, sed et de Ephraim quoque et Manasse, donec penitus everterent: reversique sunt omnes filii Israel in possessiones et civitates suas.
 Ezechias autem constituit turmas sacerdotales et Leviticas per divisiones suas, unumquemque in officio proprio, tam sacerdotum videlicet quam Levitarum, ad holocausta et pacifica, ut ministrarent et confiterentur, canerentque in portis castrorum Domini.
 Pars autem regis erat, ut de propria eius substantia offerretur holocaustum, mane semper et vespere: sabbatis quoque, et calendis, et solemnitatibus ceteris, sicut scriptum est in lege Moysi.
 Praecepit etiam populo habitantium Ierusalem ut darent partes sacerdotibus et Levitis, ut possent vacare legi Domini.
 Quod cum percrebruisset in auribus multitudinis, plurimas obtulere primitias filii Israel frumenti, vini, et olei: mellis quoque, et omnium quae gignit humus, decimas obtulerunt.
 Sed et filii Israel et Iuda qui habitabant in urbibus Iuda, obtulerunt decimas boum et ovium, decimasque sanctorum quae voverant Domino Deo suo: atque universa portantes, fecerunt acervos plurimos.
 Mense tertio coeperunt acervorum iacere fundamenta, et mense septimo compleverunt eos.
 Cumque ingressi fuissent Ezechias et principes eius, viderunt acervos, et benedixerunt Domino ac populo Israel.
 Interrogavitque Ezechias sacerdotes et Levitas, cur ita iacerent acervi.
 Respondit illi Azarias sacerdos primus de stirpe Sadoc, dicens: Ex quo coeperunt offerri primitiae in domo Domini, comedimus, et saturati sumus, et remanserunt plurima, eo quod benedixerit Dominus populo suo: reliquarum autem copia est ista, quam cernis.
 Praecepit igitur Ezechias ut praepararent horrea in domo Domini. Quod cum fecissent,
 intulerunt tam primitias quam decimas, et quaecumque voverant, fideliter. Fuit autem praefectus eorum Chonenias Levita, et Semei frater eius secundus,
 post quem Iahiel, et Azarias, et Nahath, et Asael, et Ierimoth, Iozabad quoque, et Eliel, et Iesmachias, et Mahath, et Banaias, praepositi sub manibus Choneniae et Semei fratris eius, ex imperio Ezechiae regis et Azariae pontificis domus Dei, ad quos omnia pertinebant.
 Core vero filius Iemna Levites, et ianitor orientalis portae, praepositus erat iis quae sponte offerebantur Domino, primitiisque et consecratis in Sancta sanctorum.
 Et sub cura eius Eden, et Beniamin, Iesue, et Semeias, Amarias quoque, et Sechenias in civitatibus sacerdotum, ut fideliter distribuerent fratribus suis partes, minoribus atque maioribus:
 exceptis maribus ab annis tribus et supra, cunctis qui ingrediebantur templum Domini, et quidquid per singulos dies conducebat in ministerio, atque observationibus iuxta divisiones suas,
 sacerdotibus per familias, et Levitis a vigesimo anno et supra, per ordines et turmas suas,
 universaeque multitudini tam uxoribus quam liberis eorum utriusque sexus, fideliter cibi de his quae sanctificata fuerant, praebebantur.
 Sed et filiorum Aaron per agros, et suburbana urbium singularum, dispositi erant viri, qui partes distribuerent universo sexui masculino de sacerdotibus et Levitis.
 Fecit ergo Ezechias universa quae diximus in omni Iuda: operatusque est bonum et rectum, et verum coram Domino Deo suo,
 in universa cultura ministerii domus Domini, iuxta legem et caeremonias, volens requirere Deum suum in toto corde suo: fecitque, et prosperatus est.


Caput 32

 Post quae et huiuscemodi veritatem, venit Sennacherib rex Assyriorum, et ingressus Iudam, obsedit civitates munitas, volens eas capere.
 Quod cum vidisset Ezechias, venisse scilicet Sennacherib, et totum belli impetum verti contra Ierusalem,
 inito cum principibus consilio, virisque fortissimis, ut obturarent capita fontium qui erant extra urbem: et hoc omnium decernente sententia,
 congregavit plurimam multitudinem, et obturaverunt cunctos fontes, et rivum qui fluebat in medio terrae, dicentes: Ne veniant reges Assyriorum, et inveniant aquarum abundantiam.
 Aedificavit quoque, agens industrie, omnem murum qui fuerat dissipatus, et exstruxit turres desuper, et forinsecus alterum murum: instauravitque Mello in civitate David, et fecit universi generis armaturam et clypeos:
 constituitque principes bellatorum in exercitu, et convocavit universos in platea portae civitatis, ac locutus est ad cor eorum, dicens:
 Viriliter agite, et confortamini: nolite timere, nec paveatis regem Assyriorum, et universam multitudinem quae est cum eo: multo enim plures nobiscum sunt, quam cum illo.
 Cum illo enim est brachium carneum: nobiscum Dominus Deus noster, qui auxiliator est noster, pugnatque pro nobis. Confortatusque est populus huiuscemodi verbis Ezechiae regis Iuda.
 Quae postquam gesta sunt, misit Sennacherib rex Assyriorum servos suos in Ierusalem (ipse enim cum universo exercitu obsidebat Lachis) ad Ezechiam regem Iuda, et ad omnem populum qui erat in urbe, dicens:
 Haec dicit Sennacherib rex Assyriorum: In quo habentes fiduciam sedetis obsessi in Ierusalem?
 num Ezechias decipit vos, ut tradat morti in fame et siti, affirmans quod Dominus Deus vester liberet vos de manu regis Assyriorum?
 Numquid non iste est Ezechias, qui destruxit excelsa illius, et altaria, et praecepit Iuda et Ierusalem, dicens: Coram altari uno adorabitis, et in ipso comburetis incensum?
 an ignoratis quae ego fecerim, et patres mei, cunctis terrarum populis? numquid praevaluerunt dii gentium, omniumque terrarum, liberare regionem suam de manu mea?
 Quis est de universis diis gentium, quas vastaverunt patres mei, qui potuerit eruere populum suum de manu mea, ut possit etiam Deus vester eruere vos de hac manu?
 non vos ergo decipiat Ezechias, nec vana persuasione deludat, neque credatis ei. Si enim nullus potuit deus cunctarum gentium atque regnorum liberare populum suum de manu mea, et de manu patrum meorum, consequenter nec Deus vester poterit eruere vos de manu mea.
 Sed et alia multa locuti sunt servi eius contra Dominum Deum, et contra Ezechiam servum eius.
 Epistolas quoque scripsit plenas blasphemiae in Dominum Deum Israel, et locutus est adversus eum: Sicut dii gentium ceterarum non potuerunt liberare populum suum de manu mea, sic et Deus Ezechiae eruere non poterit populum suum de manu ista.
 Insuper et clamore magno, lingua iudaica, contra populum qui sedebat in muris Ierusalem, personabat, ut terreret eos, et caperet civitatem.
 Locutusque est contra Deum Ierusalem, sicut adversum deos populorum terrae, opera manuum hominum.
 Oraverunt igitur Ezechias rex, et Isaias filius Amos prophetes, adversum hanc blasphemiam, ac vociferati sunt usque in caelum.
 Et misit Dominus angelum, qui percussit omnem virum robustum, et bellatorem, et principem exercitus regis Assyriorum: reversusque est cum ignominia in terram suam. Cumque ingressus esset domum dei sui, filii qui egressi fuerant de utero eius interfecerunt eum gladio.
 Salvavitque Dominus Ezechiam et habitatores Ierusalem de manu Sennacherib regis Assyriorum, et de manu omnium, et praestitit eis quietem per circuitum.
 Multi etiam deferebant hostias et sacrificia Domino in Ierusalem, et munera Ezechiae regi Iuda: qui exaltatus est post haec coram cunctis gentibus.
 In diebus illis aegrotavit Ezechias usque ad mortem, et oravit Dominum: exaudivitque eum, et dedit ei signum.
 Sed non iuxta beneficia quae acceperat, retribuit, quia elevatum est cor eius: et facta est contra eum ira, et contra Iudam et Ierusalem.
 Humiliatusque est postea, eo quod exaltatum fuisset cor eius, tam ipse quam habitatores Ierusalem: et idcirco non venit super eos ira Domini in diebus Ezechiae.
 Fuit autem Ezechias dives, et inclytus valde, et thesauros sibi plurimos congregavit argenti, et auri, et lapidis pretiosi, aromatum, et armorum universi generis, et vasorum magni pretii.
 Apothecas quoque frumenti, vini, et olei, et praesepia omnium iumentorum, caulasque pecorum,
 et urbes aedificavit sibi: habebat quippe greges ovium et armentorum innumerabiles, eo quod dedisset ei Dominus substantiam multam nimis.
 Ipse est Ezechias, qui obturavit superiorem fontem aquarum Gihon, et avertit eas subter ad occidentem urbis David: in omnibus operibus suis fecit prospere quae voluit.
 Attamen in legatione principum Babylonis, qui missi fuerant ad eum ut interrogarent de portento quod acciderat super terram, dereliquit eum Deus ut tentaretur, et nota fierent omnia quae erant in corde eius.
 Reliqua autem sermonum Ezechiae, et misericordiarum eius, scripta sunt in visione Isaiae filii Amos prophetae, et in libro regum Iuda et Israel.
 Dormivitque Ezechias cum patribus suis, et sepelierunt eum super sepulchra filiorum David: et celebravit eius exequias universus Iuda, et omnes habitatores Ierusalem: regnavitque Manasses filius eius pro eo.


Caput 33

 Duodecim annorum erat Manasses cum regnare coepisset, et quinquaginta quinque annis regnavit in Ierusalem.
 Fecit autem malum coram Domino, iuxta abominationes gentium quas subvertit Dominus coram filiis Israel:
 et conversus instauravit excelsa quae demolitus fuerat Ezechias pater eius: construxitque aras Baalim, et fecit lucos, et adoravit omnem militiam caeli, et coluit eam.
 Aedificavit quoque altaria in domo Domini, de qua dixerat Dominus: In Ierusalem erit nomen meum in aeternum.
 Aedificavit autem ea cuncto exercitui caeli in duobus atriis domus Domini.
 Transireque fecit filios suos per ignem in valle Benennom: observabat somnia, sectabatur auguria, maleficis artibus inserviebat, habebat secum magos et incantatores, multaque mala operatus est coram Domino ut irritaret eum.
 Sculptile quoque et conflatile signum posuit in domo Dei, de qua locutus est Deus ad David, et ad Salomonem filium eius, dicens: In domo hac, et in Ierusalem quam elegi de cunctis tribubus Israel, ponam nomen meum in sempiternum.
 Et moveri non faciam pedem Israel de terra quam tradidi patribus eorum: ita dumtaxat si custodierint facere quae praecepi eis, cunctamque legem, et caeremonias atque iudicia, per manum Moysi.
 Igitur Manasses seduxit Iudam, et habitatores Ierusalem, ut facerent malum super omnes gentes quas subverterat Dominus a facie filiorum Israel.
 Locutusque est Dominus ad eum, et ad populum illius, et attendere noluerunt.
 Idcirco superinduxit eis principes exercitus regis Assyriorum: ceperuntque Manassen, et vinctum catenis atque compedibus duxerunt in Babylonem.
 Qui postquam coangustatus est, oravit Dominum Deum suum: et egit poenitentiam valde coram Deo patrum suorum.
 Deprecatusque est eum, et obsecravit intente: et exaudivit orationem eius, reduxitque eum Ierusalem in regnum suum, et cognovit Manasses quod Dominus ipse esset Deus.
 Post haec aedificavit murum extra civitatem David ad occidentem Gihon in convalle, ab introitu portae piscium per circuitum usque ad Ophel, et exaltavit illum vehementer: constituitque principes exercitus in cunctis civitatibus Iuda munitis:
 et abstulit deos alienos, et simulacrum de domo Domini: aras quoque, quas fecerat in monte domus Domini et in Ierusalem: et proiecit omnia extra urbem.
 Porro instauravit altare Domini, et immolavit super illud victimas, et pacifica, et laudem: praecepitque Iudae ut serviret Domino Deo Israel.
 Attamen adhuc populus immolabat in excelsis Domino Deo suo.
 Reliqua autem gestorum Manasse, et obsecratio eius ad Deum suum, verba quoque videntium qui loquebantur ad eum in nomine Domini Dei Israel, continentur in sermonibus regum Israel.
 Oratio quoque eius et exauditio, et cuncta peccata atque contemptus, loca etiam in quibus aedificavit excelsa, et fecit lucos et statuas antequam ageret poenitentiam, scripta sunt in sermonibus Hozai.
 Dormivit ergo Manasses cum patribus suis, et sepelierunt eum in domo sua: regnavitque pro eo filius eius Amon.
 Viginti duorum annorum erat Amon cum regnare coepisset, et duobus annis regnavit in Ierusalem.
 Fecitque malum in conspectu Domini, sicut fecerat Manasses pater eius: et cunctis idolis quae Manasses fuerat fabricatus, immolavit atque servivit.
 Et non est reveritus faciem Domini, sicut reveritus est Manasses pater eius, et multo maiora deliquit.
 Cumque coniurassent adversus eum servi sui, interfecerunt eum in domo sua.
 Porro reliqua populi multitudo, caesis iis qui Amon percusserant, constituit regem Iosiam filium eius pro eo.


Caput 34

 Octo annorum erat Iosias cum regnare coepisset, et triginta et uno anno regnavit in Ierusalem.
 Fecitque quod erat rectum in conspectu Domini, et ambulavit in viis David patris sui: non declinavit neque ad dextram, neque ad sinistram.
 Octavo autem anno regni sui, cum adhuc esset puer, coepit quaerere Deum patris sui David: et duodecimo anno postquam regnare coeperat, mundavit Iudam et Ierusalem ab excelsis, et lucis, simulacrisque et sculptilibus.
 Destruxeruntque coram eo aras Baalim, et simulacra quae superposita fuerant, demoliti sunt: lucos etiam et sculptilia succidit atque comminuit, et super tumulos eorum qui eis immolare consueverant, fragmenta dispersit.
 Ossa praeterea sacerdotum combussit in altaribus idolorum, mundavitque Iudam et Ierusalem.
 Sed et in urbibus Manasse, et Ephraim, et Simeon, usque Nephthali, cuncta subvertit.
 Cumque altaria dissipasset, et lucos et sculptilia contrivisset in frustra, cunctaque delubra demolitus esset de universa terra Israel, reversus est in Ierusalem.
 Igitur anno octavodecimo regni sui, mundata iam terra et templo Domini, misit Saphan filium Eseliae, et Maasiam principem civitatis, et Ioha filium Ioachaz a commentariis, ut instaurarent domum Domini Dei sui.
 Qui venerunt ad Helciam sacerdotem magnum: acceptamque ab eo pecuniam quae illata fuerat in domum Domini, et quam congregaverant Levitae, et ianitores de Manasse, et Ephraim, et universis reliquiis Israel, ab omni quoque Iuda, et Beniamin, et habitatoribus Ierusalem,
 tradiderunt in manibus eorum qui praeerant operariis in domo Domini, ut instaurarent templum, et infirma quaeque sarcirent.
 At illi dederunt eam artificibus et caementariis, ut emerent lapides de lapicidinis, et ligna ad commissuras aedificii, et ad contignationem domorum quas destruxerant reges Iuda.
 Qui fideliter cuncta faciebant. Erant autem praepositi operantium Iahath et Abdias de filiis Merari, Zacharias et Mosollam de filiis Caath, qui urgebant opus: omnes Levitae scientes organis canere.
 Super eos vero qui ad diversos usus onera portabant, erant scribae, et magistri de Levitis, ianitores.
 Cumque efferrent pecuniam quae illata fuerat in templum Domini, reperit Helcias sacerdos librum legis Domini per manum Moysi.
 Et ait ad Saphan scribam: Librum legis inveni in domo Domini: et tradidit ei.
 At ille intulit volumen ad regem, et nuntiavit ei, dicens: Omnia quae dedisti in manu servorum tuorum, ecce complentur.
 Argentum quod repertum est in domo Domini, conflaverunt, datumque est praefectis artificum, et diversa opera fabricantium.
 Praeterea tradidit mihi Helcias sacerdos hunc librum. Quem cum rege praesente recitasset,
 audissetque ille verba legis, scidit vestimenta sua:
 et praecepit Helciae, et Ahicam filio Saphan, et Abdon filio Micha, Saphan quoque scribae, et Asaae servo regis, dicens:
 Ite, et orate Dominum pro me, et pro reliquiis Israel et Iuda, super universis sermonibus libri istius, qui repertus est: magnus enim furor Domini stillavit super nos, eo quod non custodierint patres nostri verba Domini ut facerent omnia quae scripta sunt in isto volumine.
 Abiit ergo Helcias, et hi qui simul a rege missi fuerant, ad Oldam prophetidem, uxorem Sellum filii Thecuath filii Hasra custodis vestium, quae habitabat in Ierusalem in Secunda: et locuti sunt ei verba quae supra narravimus.
 At illa respondit eis: Haec dicit Dominus Deus Israel: Dicite viro qui misit vos ad me:
 Haec dicit Dominus: Ecce ego inducam mala super locum istum et super habitatores eius, cunctaque maledicta quae scripta sunt in libro hoc, quem legerunt coram rege Iuda.
 Quia dereliquerunt me, et sacrificaverunt diis alienis, ut me ad iracundiam provocarent in cunctis operibus manuum suarum, idcirco stillabit furor meus super locum istum, et non extinguetur.
 Ad regem autem Iuda, qui misit vos pro Domino deprecando, sic loquimini: Haec dicit Dominus Deus Israel: Quoniam audisti verba voluminis,
 atque emollitum est cor tuum, et humiliatus es in conspectu Dei super his quae dicta sunt contra locum hunc et habitatores Ierusalem, reveritusque faciem meam scidisti vestimenta tua, et flevisti coram me: ego quoque exaudivi te, dicit Dominus.
 Iam enim colligam te ad patres tuos, et infereris in sepulchrum tuum in pace: nec videbunt oculi tui omne malum quod ego inducturus sum super locum istum, et super habitatores eius. Retulerunt itaque regi cuncta quae dixerat.
 At ille convocatis universis maioribus natu Iuda et Ierusalem,
 ascendit in domum Domini, unaque omnes viri Iuda et habitatores Ierusalem, sacerdotes et Levitae, et cunctus populus a minimo usque ad maximum. Quibus audientibus in domo Domini, legit rex omnia verba voluminis:
 et stans in tribunali suo, percussit foedus coram Domino ut ambularet post eum, et custodiret praecepta, et testimonia, et iustificationes eius in toto corde suo, et in tota anima sua, faceretque quae scripta sunt in volumine illo, quod legerat.
 Adiuravit quoque super hoc omnes qui reperti fuerant in Ierusalem et Beniamin: et fecerunt habitatores Ierusalem iuxta pactum Domini Dei patrum suorum.
 Abstulit ergo Iosias cunctas abominationes de universis regionibus filiorum Israel: et fecit omnes qui residui erant in Israel, servire Domino Deo suo. Cunctis diebus eius non recesserunt a Domino Deo patrum suorum.


Caput 35

 Fecit autem Iosias in Ierusalem Phase Domino, quod immolatum est quartadecima die mensis primi:
 et constituit sacerdotes in officiis suis, hortatusque est eos ut ministrarent in domo Domini:
 Levitis quoque, ad quorum eruditionem omnis Israel sanctificabatur Domino, locutus est: Ponite arcam in sanctuario templi, quod aedificavit Salomon filius David rex Israel, nequaquam enim eam ultra portabitis: nunc autem ministrate Domino Deo vestro, et populo eius Israel.
 Et praeparate vos per domos et cognationes vestras in divisionibus singulorum, sicut praecepit David rex Israel, et descripsit Salomon filius eius.
 Et ministrate in sanctuario per familias turmasque Leviticas,
 et sanctificati immolate Phase: fratres etiam vestros, ut possint iuxta verba quae locutus est Dominus in manu Moysi facere, praeparate.
 Dedit praeterea Iosias omni populo qui ibi fuerat inventus in solemnitate Phase, agnos et haedos de gregibus et reliqui pecoris triginta millia, boum quoque tria millia: haec de regis universa substantia.
 Duces quoque eius sponte quod voverant, obtulerunt, tam populo quam sacerdotibus et Levitis. Porro Helcias, et Zacharias, et Iahiel principes domus Domini dederunt sacerdotibus ad faciendum Phase pecora commixtim duo millia sexcenta, et boves trecentos.
 Chonenias autem, et Semeias, etiam Nathanael fratres eius, necnon Hasabias, et Iehiel, et Iozabad principes Levitarum, dederunt ceteris Levitis ad celebrandum Phase quinque millia pecorum, et boves quingentos.
 Praeparatumque est ministerium, et steterunt sacerdotes in officio suo: Levitae quoque in turmis, iuxta regis imperium.
 Et immolatum est Phase: asperseruntque sacerdotes manu sua sanguinem, et Levitae detraxerunt pelles holocaustorum:
 et separaverunt ea ut darent per domos et familias singulorum, et offerrentur Domino, sicut scriptum est in libro Moysi: de bobus quoque fecerunt similiter.
 Et assaverunt Phase super ignem, iuxta quod in lege scriptum est: pacificas vero hostias coxerunt in lebetibus, et cacabis, et ollis, et festinato distribuerunt universae plebi:
 sibi autem et sacerdotibus postea paraverunt, nam in oblatione holocaustorum et adipum usque ad noctem sacerdotes fuerunt occupati, unde Levitae sibi et sacerdotibus filiis Aaron paraverunt novissimis.
 Porro cantores filii Asaph stabant in ordine suo, iuxta praeceptum David, et Asaph, et Heman, et Idithun prophetarum regis: ianitores vero per portas singulas observabant, ita ut nec puncto quidem discederent a ministerio: quam ob rem et fratres eorum Levitae paraverunt eis cibos.
 Omnis igitur cultura Domini rite completa est in die illa, ut facerent Phase, et offerrent holocausta super altare Domini, iuxta praeceptum regis Iosiae.
 Feceruntque filii Israel, qui reperti fuerant ibi, Phase in tempore illo, et solemnitatem azymorum septem diebus.
 Non fuit Phase simile huic in Israel a diebus Samuelis prophetae: sed nec quisquam de cunctis regibus Israel fecit Phase sicut Iosias, sacerdotibus, et Levitis, et omni Iudae et Israel qui repertus fuerat, et habitantibus in Ierusalem.
 Octavodecimo anno regni Iosiae hoc Phase celebratum est.
 Postquam instauraverat Iosias templum, ascendit Nechao rex Aegypti ad pugnandum in Charcamis iuxta Euphraten: et processit in occursum eius Iosias.
 At ille, missis ad eum nuntiis, ait: Quid mihi et tibi est, rex Iuda? non adversum te hodie venio, sed contra aliam pugno domum, ad quam me Deus festinato ire praecepit: desine adversum Deum facere, qui mecum est, ne interficiat te.
 Noluit Iosias reverti, sed praeparavit contra eum bellum, nec acquievit sermonibus Nechao ex ore Dei: verum perrexit ut dimicaret in campo Mageddo.
 Ibique vulneratus a sagittariis, dixit pueris suis: Educite me de praelio, quia oppido vulneratus sum.
 Qui transtulerunt eum de curru in alterum currum, qui sequebatur eum more regio, et asportaverunt eum in Ierusalem: mortuusque est, et sepultus in mausoleo patrum suorum, et universus Iuda et Ierusalem luxerunt eum.
 Ieremias maxime: cuius omnes cantores atque cantatrices, usque in praesentem diem, lamentationes super Iosiam replicant, et quasi lex obtinuit in Israel: Ecce scriptum fertur in lamentationibus.
 Reliqua autem sermonum Iosiae, et misericordiarum eius, quae lege praecepta sunt Domini,
 opera quoque illius prima et novissima, scripta sunt in libro regum Iuda et Israel.


Caput 36

 Tulit ergo populus terrae Ioachaz filium Iosiae, et constituit regem pro patre suo in Ierusalem.
 Viginti trium annorum erat Ioachaz cum regnare coepisset, et tribus mensibus regnavit in Ierusalem.
 Amovit autem eum rex Aegypti cum venisset in Ierusalem, et condemnavit terram centum talentis argenti, et talento auri.
 Constituitque pro eo regem Eliakim fratrem eius super Iudam et Ierusalem, et vertit nomen eius Ioakim: ipsum vero Ioachaz tulit secum, et abduxit in Aegyptum.
 Viginti quinque annorum erat Ioakim cum regnare coepisset, et undecim annis regnavit in Ierusalem: fecitque malum coram Domino Deo suo.
 Contra hunc ascendit Nabuchodonosor rex Chaldaeorum, et vinctum catenis duxit in Babylonem.
 Ad quam et vasa Domini transtulit, et posuit ea in templo suo.
 Reliqua autem verborum Ioakim, et abominationum eius quas operatus est, et quae inventa sunt in eo, continentur in libro regum Iuda et Israel. Regnavit autem Ioachin filius eius pro eo.
 Octo annorum erat Ioachin cum regnare coepisset, et tribus mensibus ac decem diebus regnavit in Ierusalem: fecitque malum in conspectu Domini.
 Cumque anni circulus volveretur, misit Nabuchodonosor rex, qui adduxerunt eum in Babylonem, asportatis simul pretiosissimis vasis domus Domini. Regem vero constituit Sedeciam patruum eius super Iudam et Ierusalem.
 Viginti et unius anni erat Sedecias cum regnare coepisset, et undecim annis regnavit in Ierusalem:
 fecitque malum in oculis Domini Dei sui, nec erubuit faciem Ieremiae prophetae, loquentis ad se ex ore Domini.
 A rege quoque Nabuchodonosor recessit, qui adiuraverat eum per Deum: et induravit cervicem suam et cor ut non reverteretur ad Dominum Deum Israel.
 Sed et universi principes sacerdotum et populus praevaricati sunt inique iuxta universas abominationes gentium, et polluerunt domum Domini quam sanctificaverat sibi in Ierusalem.
 Mittebat autem Dominus Deus patrum suorum ad illos per manum nuntiorum suorum de nocte consurgens, et quotidie commonens: eo quod parceret populo et habitaculo suo.
 At illi subsannabant nuntios Dei, et parvipendebant sermones eius, illudebantque prophetis, donec ascenderet furor Domini in populum eius, et esset nulla curatio.
 Adduxit enim super eos regem Chaldaeorum, et interfecit iuvenes eorum gladio in domo sanctuarii sui: non est misertus adolescentis, et virginis, et senis, nec decrepiti quidem, sed omnes tradidit in manibus eius.
 Universaque vasa domus Domini, tam maiora quam minora, et thesauros templi, et regis, et principum, transtulit in Babylonem.
 Incenderunt hostes domum Dei, destruxeruntque murum Ierusalem: universas turres combusserunt, et quidquid pretiosum fuerat, demoliti sunt.
 Si quis evaserat gladium, ductus in Babylonem servivit regi et filiis eius, donec imperaret rex Persarum,
 et compleretur sermo Domini ex ore Ieremiae, et celebraret terra sabbata sua: cunctis enim diebus desolationis egit sabbatum usque dum complerentur septuaginta anni.
 Anno autem primo Cyri regis Persarum, ad explendum sermonem Domini quem locutus fuerat per os Ieremiae, suscitavit Dominus spiritum Cyri regis Persarum: qui iussit praedicari in universo regno suo, etiam per scripturam, dicens:
 Haec dicit Cyrus rex Persarum: Omnia regna terrae dedit mihi Dominus Deus caeli, et ipse praecepit mihi ut aedificarem ei domum in Ierusalem, quae est in Iudaea: quis ex vobis est in omni populo eius? sit Dominus Deis suus cum eo, et ascendat.


Liber Esdrae



Caput 1

 In anno primo Cyri regis Persarum, ut compleretur verbum Domini ex ore Ieremiae, suscitavit Dominus spiritum Cyri regis Persarum: et traduxit vocem in omni regno suo, etiam per scripturam, dicens:
 Haec dicit Cyrus rex Persarum: Omnia regna terrae dedit mihi Dominus Deus caeli, et ipse praecepit mihi ut aedificarem ei domum in Ierusalem, quae est in Iudaea.
 Quis est in vobis de universo populo eius? Sit Deus illius cum ipso. Ascendat in Ierusalem, quae est in Iudaea, et aedificet domum Domini Dei Israel: ipse est Deus qui est in Ierusalem.
 Et omnes reliqui in cunctis locis ubicumque habitant, adiuvent eum viri de loco suo argento et auro, et substantia, et pecoribus, excepto quod voluntarie offerunt templo Dei, quod est in Ierusalem.
 Et surrexerunt principes patrum de Iuda et Beniamin, et sacerdotes, et Levitae, et omnis cuius Deus suscitavit spiritum, ut ascenderent ad aedificandum templum Domini, quod erat in Ierusalem.
 Universique qui erant in circuitu, adiuverunt manus eorum in vasis argenteis et aureis, in substantia et iumentis, in supellectili, exceptis his quae sponte obtulerant.
 Rex quoque Cyrus protulit vasa templi Domini, quae tulerat Nabuchodonosor de Ierusalem, et posuerat ea in templo dei sui.
 Protulit autem ea Cyrus rex Persarum per manum Mithridatis filii Gazabar, et annumeravit ea Sassabasar principi Iuda.
 Et hic est numerus eorum: phialae aureae triginta, phialae argenteae mille, cultri viginti novem, scyphi aurei triginta,
 scyphi argentei secundi quadringenti decem, vasa alia mille.
 Omnia vasa aurea et argentea quinque millia quadringenta: universa tulit Sassabasar cum his qui ascendebant de transmigratione Babylonis in Ierusalem.


Caput 2

 Hi sunt autem provinciae filii, qui ascenderunt de captivitate, quam transtulerat Nabuchodonosor rex Babylonis in Babylonem, et reversi sunt in Ierusalem et Iudam, unusquisque in civitatem suam.
 Qui venerunt cum Zorobabel, Iosue, Nehemia, Saraia, Rahelaia, Mardochai, Belsan, Mesphar, Beguai, Rehum, Baana. Numerus virorum populi Israel:
 filii Pharos duo millia centum septuaginta duo.
 Filii Sephatia, trecenti septuaginta duo.
 Filii Area, septingenti septuaginta quinque.
 Filii Phahath Moab, filiorum Iosue: Ioab, duo millia octingenti duodecim.
 Filii Aelam, mille ducenti quinquaginta quatuor.
 Filii Zethua, nongenti quadraginta quinque.
 Filii Zachai, septingenti sexaginta.
 Filii Bani, sexcenti quadraginta duo.
 Filii Bebai, sexcenti viginti tres.
 Filii Azgad, mille ducenti viginti duo.
 Filii Adonicam, sexcenti sexaginta sex.
 Filii Beguai, duo millia quinquaginta sex.
 Filii Adin, quadringenti quinquaginta quatuor.
 Filii Ather, qui erant ex Ezechia, nonaginta octo.
 Filii Besai, trecenti viginti tres.
 Filii Iora, centum duodecim.
 Filii Hasum, ducenti viginti tres.
 Filii Gebbar, nonaginta quinque.
 Filii Bethlehem, centum viginti tres.
 Viri Netupha, quinquaginta sex.
 Viri Anathoth, centum viginti octo.
 Filii Azmaveth, quadraginta duo.
 Filii Cariathiarim, Cephira et Beroth, septingenti quadraginta tres.
 Filii Rama et Gabaa, sexcenti viginti unus.
 Viri Machmas, centum viginti duo.
 Viri Bethel et Hai, ducenti viginti tres.
 Filii Nebo, quinquaginta duo.
 Filii Megbis, centum quinquaginta sex.
 Filii Aelam alterius, mille ducenti quinquaginta quatuor.
 Filii Harim, trecenti viginti.
 Filii Lod Hadid, et Ono, septingenti viginti quinque.
 Filii Iericho, trecenti quadraginta quinque.
 Filii Senaa, tria millia sexcenti triginta.
 Sacerdotes: filii Iadaia in domo Iosue, nongenti septuaginta tres.
 Filii Emmer, mille quinquaginta duo.
 Filii Pheshur, mille ducenti quadraginta septem.
 Filii Harim, mille decem et septem.
 Levitae: filii Iosue et Cedmihel filiorum Odoviae, septuaginta quatuor.
 Cantores: filii Asaph, centum viginti octo.
 Filii ianitorum: filii Sellum, filii Ater, filii Telmon, filii Accub, filii Hatitha, filii Sobai: universi centum triginta novem.
 Nathinaei: filii Siha, filii Hasupha, filii Tabbaoth,
 filii Ceros, filii Siaa, filii Phadon,
 filii Lebana, filii Hagaba, filii Accub,
 filii Hagab, filii Semlai, filii Hanan,
 filii Gaddel, filii Gaher, filii Raaia,
 filii Rasin, filii Necoda, filii Gazam,
 filii Aza, filii Phasea, filii Besee,
 filii Asena, filii Munim, filii Nephusim,
 filii Bacbuc, filii Hacupha, filii Harhur,
 filii Besluth, filii Mahida, filii Harsa,
 filii Bercos, filii Sisara, filii Thema,
 filii Nasia, filii Hatipha,
 filii servorum Salomonis, filii Sotai, filii Sophereth, filii Pharuda,
 filii Iala, filii Dercon, filii Geddel,
 filii Saphatia, filii Hatil, filii Phochereth, qui erant de Asebaim, filii Ami:
 omnes Nathinaei, et filii servorum Salomonis, trecenti nonaginta duo.
 Et hi qui ascenderunt de Thelmala, Thelharsa, Cherub, et Adon, et Emer: et non potuerunt indicare domum patrum suorum et semen suum, utrum ex Israel essent.
 Filii Dalaia, filii Tobia, filii Necoda, sexcenti quinquaginta duo.
 Et de filiis sacerdotum: filii Hobia, filii Accos, filii Berzellai, qui accepit de filiabus Berzellai Galaaditis, uxorem, et vocatus est nomine eorum:
 hi quaesierunt scripturam genealogiae suae, et non invenerunt, et eiecti sunt de sacerdotio.
 Et dixit Athersatha eis ut non comederent de Sancto sanctorum, donec surgeret sacerdos doctus atque perfectus.
 Omnis multitudo quasi unus, quadraginta duo millia trecenti sexaginta:
 exceptis servis eorum, et ancillis, qui erant septem millia trecenti triginta septem: et in ipsis cantores atque cantatrices ducenti.
 Equi eorum septingenti triginta sex, muli eorum, ducenti quadraginta quinque,
 cameli eorum, quadringenti triginta quinque, asini eorum, sex millia septingenti viginti.
 Et de principibus patrum, cum ingrederentur templum Domini, quod est in Ierusalem, sponte obtulerunt in domum Dei ad exstruendam eam in loco suo.
 Secundum vires suas dederunt impensas operis, auri solidos sexaginta millia et mille, argenti mnas quinque millia, et vestes sacerdotales centum.
 Habitaverunt ergo sacerdotes, et Levitae, et de populo, et cantores, et ianitores, et Nathinaei, in urbibus suis, universusque Israel in civitatibus suis.


Caput 3

 Iamque venerat mensis septimus, et erant filii Israel in civitatibus suis: congregatus est ergo populus quasi vir unus in Ierusalem.
 Et surrexit Iosue filius Iosedec, et fratres eius sacerdotes, et Zorobabel filius Salathiel, et fratres eius, et aedificaverunt altare Dei Israel ut offerrent in eo holocautomata, sicut scriptum est in lege Moysi viri Dei.
 Collocaverunt autem altare Dei super bases suas, deterrentibus eos per circuitum populis terrarum: et obtulerunt super illud holocaustum Domino mane et vespere.
 Feceruntque solemnitatem tabernaculorum, sicut scriptum est, et holocaustum diebus singulis per ordinem secundum praeceptum opus diei in die suo.
 Et post haec holocaustum iuge, tam in calendis quam in universis solemnitatibus Domini quae erant consecratae, et in omnibus in quibus ultro offerebatur munus Domino.
 A primo die mensis septimi coeperunt offerre holocaustum Domino: porro templum Dei nondum fundatum erat.
 Dederunt autem pecunias latomis et caementariis: cibum quoque, et potum, et oleum Sidoniis Tyriisque, ut deferrent ligna cedrina de Libano ad mare Ioppe, iuxta quod praeceperat Cyrus rex Persarum eis.
 Anno autem secundo adventus eorum ad templum Dei in Ierusalem, mense secundo, coeperunt Zorobabel filius Salathiel, et Iosue filius Iosedec, et reliqui de fratribus eorum sacerdotes, et Levitae, et omnes qui venerant de captivitate in Ierusalem, et constituerunt Levitas a viginti annis et supra, ut urgerent opus Domini.
 Stetitque Iosue et filii eius et fratres eius, Cedmihel et filii eius, et filii Iuda, quasi vir unus, ut instarent super eos qui faciebant opus in templo Dei: filii Henadad, et filii eorum, et fratres eorum Levitae.
 Fundato igitur a caementariis templo Domini, steterunt sacerdotes in ornatu suo cum tubis, et Levitae filii Asaph in cymbalis, ut laudarent Deum per manus David regis Israel.
 Et concinebant in hymnis, et confessione Domino: Quoniam bonus, quoniam in aeternum misericordia eius super Israel. Omnis quoque populus vociferabatur clamore magno in laudando Dominum, eo quod fundatum esset templum Domini.
 Plurimi etiam de sacerdotibus et Levitis, et principes patrum, et seniores, qui viderant templum prius cum fundatum esset, et hoc templum, in oculis eorum, flebant voce magna: et multi vociferantes in laetitia, elevabant vocem.
 Nec poterat quisquam agnoscere vocem clamoris laetantium, et vocem fletus populi: commistim enim populus vociferabatur clamore magno, et vox audiebatur procul.


Caput 4

 Audierunt autem hostes Iudae et Beniamin, quia filii captivitatis aedificarent templum Domino Deo Israel:
 et accedentes ad Zorobabel, et ad principes patrum, dixerunt eis: Aedificemus vobiscum, quia ita ut vos, quaerimus Deum vestrum: ecce nos immolavimus victimas a diebus Asor Haddan regis Assur, qui adduxit nos huc.
 Et dixit eis Zorobabel, et Iosue, et reliqui principes patrum Israel: Non est vobis et nobis ut aedificemus domum Deo nostro, sed nos ipsi soli aedificabimus Domino Deo nostro, sicut praecepit nobis Cyrus rex Persarum.
 Factum est igitur ut populus terrae impediret manus populi Iudae, et turbaret eos in aedificando.
 Conduxerunt autem adversus eos consiliatores, ut destruerent consilium eorum omnibus diebus Cyri regis Persarum, et usque ad regnum Darii regis Persarum.
 In regno autem Assueri, in principio regni eius, scripserunt accusationem adversus habitatores Iudae et Ierusalem.
 Et in diebus Artaxerxis scripsit Beselam, Mithridates, et Thabeel, et reliqui qui erant in consilio eorum, ad Artaxerxem regem Persarum: epistola autem accusationis scripta erat syriace, et legebatur sermone syro.
 Reum Beelteem, et Samsai scriba, scripserunt epistolam unam de Ierusalem Artaxerxi regi, huiuscemodi:
 Reum Beelteem, et Samsai scriba, et reliqui consiliatores eorum, Dinaei, et Apharsathachaei, Terphalaei, Apharsaei, Erchuaei, Babylonii, Susanechaei, Dievi, et Aelamitae,
 et ceteri de gentibus, quas transtulit Asenaphar magnus et gloriosus, et habitare eas fecit in civitatibus Samariae, et in reliquis regionibus trans flumen in pace
 (hoc est exemplar epistolae, quam miserunt ad eum), Artaxerxi regi, servi tui, viri qui sunt trans fluvium, salutem dicunt.
 Notum sit regi quia Iudaei, qui ascenderunt a te ad nos, venerunt in Ierusalem civitatem rebellem et pessimam, quam aedificant exstruentes muros eius, et parietes componentes.
 Nunc igitur notum sit regi, quia si civitas illa aedificata fuerit, et muri eius instaurati, tributum, et vectigal, et annuos reditus non dabunt, et usque ad reges haec noxa perveniet.
 Nos autem memores salis, quod in palatio comedimus, et quia laesiones regis videre nefas ducimus, idcirco misimus et nuntiavimus regi,
 ut recenseas in libris historiarum patrum tuorum, et invenies scriptum in commentariis: et scies quoniam urbs illa, urbs rebellis est, et nocens regibus et provinciis, et bella concitantur in ea ex diebus antiquis: quam ob rem et civitas ipsa destructa est.
 Nuntiamus nos regi, quoniam si civitas illa aedificata fuerit, et muri ipsius instaurati, possessionem trans fluvium non habebis.
 Verbum misit rex ad Reum Beelteem, et Samsai scribam, et ad reliquos, qui erant in consilio eorum habitatores Samariae, et ceteris trans fluvium, salutem dicens et pacem.
 Accusatio, quam misistis ad nos, manifeste lecta est coram me,
 et a me praeceptum est: et recensuerunt, inveneruntque quoniam civitas illa a diebus antiquis adversum reges rebellat, et seditiones, et praelia concitantur in ea:
 nam et reges fortissimi fuerunt in Ierusalem, qui et dominati sunt omni regioni quae trans fluvium est: tributum quoque et vectigal, et reditus accipiebant.
 Nunc ergo audite sententiam: prohibeatis viros illos, ut urbs illa non aedificetur donec si forte a me iussum fuerit.
 Videte ne negligenter hoc impleatis, et paulatim crescat malum contra reges.
 Itaque exemplum edicti Artaxerxis regis lectum est coram Reum Beelteem, et Samsai scriba, et consiliariis eorum: et abierunt festini in Ierusalem ad Iudaeos, et prohibuerunt eos in brachio et robore.
 Tunc intermissum est opus domus Domini in Ierusalem, et non fiebat usque ad annum secundum regni Darii regis Persarum.


Caput 5

 Prophetaverunt autem Aggaeus propheta, et Zacharias filius Addo, prophetantes ad Iudaeos qui erant in Iudaea et Ierusalem, in nomine Dei Israel.
 Tunc surrexerunt Zorobabel filius Salathiel, et Iosue filius Iosedec, et coeperunt aedificare templum Dei in Ierusalem, et cum eis prophetae Dei adiuvantes eos.
 In ipso autem tempore venit ad eos Thathanai, qui erat dux trans flumen, et Stharbuzanai, et consiliarii eorum: sicque dixerunt eis: Quis dedit vobis consilium ut domum hanc aedificaretis, et muros eius instauraretis?
 Ad quod respondimus eis, quae essent nomina hominum auctorum aedificationis illius.
 Oculus autem Dei eorum factus est super senes Iudaeorum, et non potuerunt inhibere eos. Placuitque ut res ad Darium referretur, et tunc satisfacerent adversus accusationem illam.
 Exemplar epistolae, quam misit Thathanai dux regionis trans flumen, et Stharbuzanai, et consiliatores eius Arphasachaei, qui erant trans flumen, ad Darium regem.
 Sermo, quem miserant ei, sic scriptus erat: Dario regi pax omnis.
 Notum sit regi, isse nos ad Iudaeam provinciam, ad domum Dei magni, quae aedificatur lapide impolito, et ligna ponuntur in parietibus: opusque illud diligenter exstruitur, et crescit in manibus eorum.
 Interrogavimus ergo senes illos, et ita diximus eis: Quis dedit vobis potestatem ut domum hanc aedificaretis, et muros hos instauraretis?
 Sed et nomina eorum quaesivimus ab eis, ut nuntiaremus tibi: scripsimusque nomina eorum virorum, qui sunt principes in eis.
 Huiuscemodi autem sermonem responderunt nobis dicentes: Nos sumus servi Dei caeli et terrae, et aedificamus templum, quod erat exstructum ante hos annos multos, quodque rex Israel magnus aedificaverat, et exstruxerat.
 Postquam autem ad iracundiam provocaverunt patres nostri Deum caeli, tradidit eos in manus Nabuchodonosor regis Babylonis Chaldaei, domum quoque hanc destruxit, et populum eius transtulit in Babylonem.
 Anno autem primo Cyri regis Babylonis, Cyrus rex proposuit edictum ut domus Dei haec aedificaretur.
 Nam et vasa templi Dei aurea et argentea, quae Nabuchodonosor tulerat de templo, quod erat in Ierusalem, et asportaverat ea in templum Babylonis, protulit Cyrus rex de templo Babylonis, et data sunt Sassabasar vocabulo, quem et principem constituit,
 dixitque ei: Haec vasa tolle, et vade, et pone ea in templo, quod est in Ierusalem, et domus Dei aedificetur in loco suo.
 Tunc itaque Sassabasar ille venit et posuit fundamenta templi Dei in Ierusalem, et ex eo tempore usque nunc aedificatur, et necdum completum est.
 Nunc ergo si videtur regi bonum, recenseat in bibliotheca regis, quae est in Babylone, utrumnam a Cyro rege iussum fuerit ut aedificaretur domus Dei in Ierusalem, et voluntatem regis super hac re mittat ad nos.


Caput 6

 Tunc Darius rex praecepit: et recensuerunt in bibliotheca librorum, qui erant repositi in Babylone.
 Et inventum est in Ecbatanis, quod est castrum in Medena provincia, volumen unum: talisque scriptus erat in eo commentarius:
 Anno primo Cyri regis, Cyrus rex decrevit ut domus Dei aedificaretur, quae est in Ierusalem, in loco ubi immolent hostias, et ut ponant fundamenta supportantia altitudinem cubitorum sexaginta, et latitudinem cubitorum sexaginta,
 ordines de lapidibus impolitis tres, et sic ordines de lignis novis: sumptus autem de domo regis dabuntur.
 Sed et vasa templi Dei aurea et argentea, quae Nabuchodonosor tulerat de templo Ierusalem, et attulerat ea in Babylonem, reddantur, et referantur in templum in Ierusalem in locum suum, quae et posita sunt in templo Dei.
 Nunc ergo Thathanai dux regionis, quae est trans flumen, Stharbuzanai, et consiliarii vestri Apharsachaei, qui estis trans flumen, procul recedite ab illis,
 et dimittite fieri templum Dei illud a duce Iudaeorum, et a senioribus eorum, ut domum Dei illam aedificent in loco suo.
 Sed et a me praeceptum est quid oporteat fieri a presbyteris Iudaeorum illis ut aedificetur domus Dei, scilicet ut de arca regis, id est, de tributis quae dantur de regione trans flumen, studiose sumptus dentur viris illis, ne impediatur opus.
 Quod si necesse fuerit, et vitulos, et agnos, et haedos in holocaustum Deo caeli, frumentum, sal, vinum, et oleum, secundum ritum sacerdotum, qui sunt in Ierusalem, detur eis per singulos dies, ne sit in aliquo querimonia.
 Et offerant oblationes Deo caeli, orentque pro vita regis, et filiorum eius.
 A me ergo positum est decretum: ut omnis homo qui hanc mutaverit iussionem, tollatur lignum de domum ipsius, et erigatur, et configatur in eo, domus autem eius publicetur.
 Deus autem, qui habitare fecit nomen suum ibi, dissipet omnia regna, et populum qui extenderit manum suam ut repugnet, et dissipet domum Dei illam, quae est in Ierusalem. Ego Darius statui decretum, quod studiose impleri volo.
 Igitur Thathanai dux regionis trans flumen, et Stharbuzanai, et consiliarii eius, secundum quod praeceperat Darius rex, sic diligenter executi sunt.
 Seniores autem Iudaeorum aedificabant, et prosperabantur iuxta prophetiam Aggaei prophetae, et Zachariae filii Addo: et aedificaverunt et construxerunt, iubente Deo Israel, et iubente Cyro, et Dario, et Artaxerxe regibus Persarum:
 et compleverunt domum Dei istam, usque ad diem tertium mensis Adar, qui est annus sextus regni Darii regis.
 Fecerunt autem filii Israel sacerdotes et Levitae, et reliqui filiorum transmigrationis, dedicationem domus Dei in gaudio.
 Et obtulerunt in dedicationem domus Dei, vitulos centum, arietes ducentos, agnos quadringentos, hircos caprarum pro peccato totius Israel duodecim, iuxta numerum tribuum Israel.
 Et statuerunt sacerdotes in ordinibus suis, et Levitas in vicibus suis, super opera Dei in Ierusalem, sicut scriptum est in libro Moysi.
 Fecerunt autem filii Israel transmigrationis Pascha, quartadecima die mensis primi.
 Purificati enim fuerant sacerdotes et Levitae quasi unus: omnes mundi ad immolandum Pascha universis filiis transmigrationis, et fratribus suis sacerdotibus, et sibi.
 Et comederunt filii Israel, qui reversi fuerant de transmigratione, et omnes qui se separaverant a coinquinatione gentium terrae ad eos, ut quaererent Dominum Deum Israel.
 Et fecerunt solemnitatem azymorum septem diebus in laetitia, quoniam laetificaverat eos Dominus, et converterat cor regis Assur ad eos, ut adiuvaret manus eorum in opere domus Domini Dei Israel.


Caput 7

 Post haec autem verba in regno Artaxerxis regis Persarum, Esdras filius Saraiae, filii Azariae, filii Helciae,
 filii Sellum, filii Sadoc, filii Achitob,
 filii Amariae, filii Azariae, filii Maraioth,
 filii Zarahiae, filii Ozi, filii Bocci,
 filii Abisue, filii Phinees, filii Eleazar, filii Aaron sacerdotis ab initio.
 Ipse Esdras ascendit de Babylone, et ipse scriba velox in lege Moysi, quam Dominus Deus dedit Israel: et dedit ei rex secundum manum Domini Dei eius super eum, omnem petitionem eius.
 Et ascenderunt de filiis Israel, et de filiis sacerdotum, et de filiis Levitarum, et de cantoribus, et de ianitoribus, et de Nathinaeis, in Ierusalem, anno septimo Artaxerxis regis.
 Et venerunt in Ierusalem mense quinto, ipse est annus septimus regis.
 Quia in primo die mensis primi coepit ascendere de Babylone, et in primo die mensis quinti venit in Ierusalem, iuxta manum Dei sui bonam super se.
 Esdras enim paravit cor suum, ut investigaret legem Domini, et faceret et doceret in Israel praeceptum et iudicium.
 Hoc est autem exemplar epistolae edicti, quod dedit rex Artaxerxes Esdrae sacerdoti, scribae erudito in sermonibus et praeceptis Domini, et caeremoniis eius in Israel.
 Artaxerxes rex regum Esdrae sacerdoti scribae legis Dei caeli doctissimo, salutem.
 A me decretum est, ut cuicumque placuerit in regno meo de populo Israel, et de sacerdotibus eius, et de Levitis, ire in Ierusalem, tecum vadat.
 A facie enim regis, et septem consiliatorum eius, missus es, ut visites Iudaeam et Ierusalem in lege Dei tui, quae est in manu tua:
 et ut feras argentum et aurum quod rex, et consiliatores eius, sponte obtulerunt Deo Israel, cuius in Ierusalem tabernaculum est.
 Et omne argentum et aurum quodcumque inveneris in universa provincia Babylonis, et populus offerre voluerit, et de sacerdotibus quae sponte obtulerint domui Dei sui, quae est in Ierusalem,
 libere accipe, et studiose eme de hac pecunia vitulos, arietes, agnos, et sacrificia, et libamina eorum, et offer ea super altare templi Dei vestri, quod est in Ierusalem.
 Sed et si quid tibi et fratribus tuis placuerit de reliquo argento et auro ut faciatis, iuxta voluntatem Dei vestri facite.
 Vasa quoque, quae dantur tibi in ministerium domus Dei tui, trade in conspectu Dei in Ierusalem.
 Sed et cetera, quibus opus fuerit in domum Dei tui, quantumcumque necesse est ut expendas, dabitur de thesauro, et de fisco regis,
 et a me. Ego Artaxerxes rex, statui atque decrevi omnibus custodibus arcae publicae, qui sunt trans flumen, ut quodcumque petierit a vobis Esdras sacerdos, scriba legis Dei caeli, absque mora detis,
 usque ad argenti talenta centum, et usque ad frumenti coros centum, et usque ad vini batos centum, et usque ad batos olei centum, sal vero absque mensura.
 Omne quod ad ritum Dei caeli pertinet, tribuatur diligenter in domo Dei caeli: ne forte irascatur contra regnum regis, et filiorum eius.
 Vobis quoque notum facimus de universis sacerdotibus, et Levitis, et cantoribus, et ianitoribus, Nathinaeis, et ministris domus Dei huius, ut vectigal, et tributum, et annonas non habeatis potestatem imponendi super eos.
 Tu autem Esdra, secundum sapientiam Dei tui, quae est in manu tua, constitue iudices et praesides, ut iudicent omni populo qui est trans flumen, his videlicet qui noverunt legem Dei tui: sed et imperitos docete libere.
 Et omnis qui non fecerit legem Dei tui, et legem regis, diligenter, iudicium erit de eo sive in mortem, sive in exilium, sive in condemnationem substantiae eius, vel certe in carcerem.
 Benedictus Dominus Deus patrum nostrorum, qui dedit hoc in corde regis ut glorificaret domum Domini quae est in Ierusalem,
 et in me inclinavit misericordiam suam coram rege et consiliatoribus eius, et universis principibus regis potentibus: et ego confortatus manu Domini Dei mei, quae erat in me, congregavi de Israel principes qui ascenderent mecum.


Caput 8

 Hi sunt ergo principes familiarum, et genealogia eorum, qui ascenderunt mecum in regno Artaxerxis regis de Babylone.
 De filiis Phinees, Gersom. De filiis Ithamar, Daniel. De filiis David, Hattus.
 De filiis Secheniae, filiis Pharos, Zacharias: et cum eo numerati sunt viri centum quinquaginta.
 De filiis Phahath Moab, Elioenai filius Zarehe, et cum eo ducenti viri.
 De filiis Secheniae, filius Ezechiel, et cum eo trecenti viri.
 De filiis Adan, Abed filius Ionathan, et cum eo quinquaginta viri.
 De filiis Alam, Isaias filius Athaliae, et cum eo septuaginta viri.
 De filiis Saphatiae, Zebedia filius Michael, et cum eo octoginta viri.
 De filiis Ioab, Obedia filius Iahiel, et cum eo ducenti decem et octo viri.
 De filiis Selomith, filius Iosphiae, et cum eo centum sexaginta viri.
 De filiis Bebai, Zacharias filius Bebai, et cum eo viginti octo viri.
 De filiis Azgad, Iohanan filius Eccetan, et cum eo centum et decem viri.
 De filiis Adonicam, qui erant novissimi: et haec nomina eorum: Elipheleth, et Iehiel, et Samaias, et cum eis sexaginta viri.
 De filii Begui, Uthai et Zachur, et cum eis septuaginta viri.
 Congregavi autem eos ad fluvium qui decurrit ad Ahava, et mansimus ibi tribus diebus: quaesivique in populo et in sacerdotibus de filiis Levi, et non inveni ibi.
 Itaque misi Eliezer, et Ariel, et Semeiam, et Elnathan, et Iarib, et alterum Elnathan, et Nathan, et Zachariam, et Mosollam principes: et Ioiarib, et Elnathan sapientes.
 Et misi eos ad Eddo, qui est primus in Chasphiae loco, et posui in ore eorum verba, quae loquerentur ad Eddo, et fratres eius Nathinaeos in loco Chasphiae, ut adducerent nobis ministros domus Dei nostri.
 Et adduxerunt nobis per manum Dei nostri bonam super nos, virum doctissimum de filiis Moholi filii Levi, filii Israel, et Sarabiam et filios eius et fratres eius decem et octo,
 et Hasabiam, et cum eo Isaiam de filiis Merari, fratresque eius, et filios eius viginti:
 et de Nathinaeis, quos dederat David et principes ad ministeria Levitarum, Nathinaeos ducentos viginti: omnes hi suis nominibus vocabantur.
 Et praedicavi ibi ieiunium iuxta fluvium Ahava, ut affligeremur coram Domino Deo nostro, et peteremus ab eo viam rectam nobis et filiis nostris, universaeque substantiae nostrae.
 Erubui enim petere a rege auxilium et equites, qui defenderent nos ab inimico in via: quia dixeramus regi: Manus Dei nostri est super omnes qui quaerunt eum in bonitate: et imperium eius, et fortitudo eius, et furor, super omnes qui derelinquunt eum.
 Ieiunavimus autem, et rogavimus Deum nostrum per hoc: et evenit nobis prospere.
 Et separavi de principibus sacerdotum duodecim, Sarabiam, et Hasabiam, et cum eis de fratribus eorum decem:
 appendique eis argentum et aurum, et vasa consecrata domus Dei nostri, quae obtulerat rex et consiliatores eius, et principes eius, universusque Israel eorum qui inventi fuerant:
 et appendi in manibus eorum argenti talenta sexcenta quinquaginta, et vasa argentea centum, auri centum talenta:
 et crateres aureos viginti, qui habebant solidos millenos, et vasa aeris fulgentis optimi duo, pulchra ut aurum.
 Et dixi eis: Vos sancti Domini, et vasa sancta, et argentum et aurum, quod sponte oblatum est Domino Deo patrum nostrorum:
 vigilate et custodite, donec appendatis coram principibus sacerdotum, et Levitarum, et ducibus familiarum Israel in Ierusalem, in thesaurum domus Domini.
 Susceperunt autem sacerdotes et Levitae pondus argenti, et auri, et vasorum, ut deferrent Ierusalem in domum Dei nostri.
 Promovimus ergo a flumine Ahava duodecimo die mensis primi ut pergeremus Ierusalem: et manus Dei nostri fuit super nos, et liberavit nos de manu inimici et insidiatoris in via.
 Et venimus Ierusalem, et mansimus ibi tribus diebus.
 Die autem quarta appensum est argentum, et aurum, et vasa in domo Dei nostri per manum Meremoth filii Uriae sacerdotis, et cum eo Eleazar filius Phinees, cumque eis Iozabed filius Iosue, et Noadaia filius Bennoi Levitae,
 iuxta numerum et pondus omnium: descriptumque est omne pondus in tempore illo.
 Sed et qui venerant de captivitate filii transmigrationis, obtulerunt holocautomata Deo Israel, vitulos duodecim pro omni populo Israel, arietes nonaginta sex, agnos septuaginta septem, hircos pro peccato duodecim: omnia in holocaustum Domino.
 Dederunt autem edicta regis satrapis qui erant de conspectu regis, et ducibus trans flumen, et elevaverunt populum et domum Dei.


Caput 9

 Postquam autem haec completa sunt, accesserunt ad me principes, dicentes: Non est separatus populus Israel, sacerdotes et Levitae, a populis terrarum et abominationibus eorum: Chananaei videlicet, et Hethaei, et Pherezaei, et Iebusaei, et Ammonitarum, et Moabitarum, et Aegyptiorum, et Amorrhaeorum:
 tulerunt enim de filiabus eorum sibi et filiis suis, et commiscuerunt semen sanctum cum populis terrarum: manus etiam principum et magistratuum fuit in transgressione hac prima.
 Cumque audissem sermonem istum, scidi pallium meum et tunicam, et evelli capillos capitis mei et barbae, et sedi moerens.
 Convenerunt autem ad me omnes qui timebant verbum Dei Israel, pro transgressione eorum qui de captivitate venerant, et ego sedebam tristis usque ad sacrificium vespertinum:
 et in sacrificio vespertino, surrexi de afflictione mea, et scisso pallio et tunica, curvavi genua mea, et expandi manus meas ad Dominum Deum meum.
 Et dixi: Deus meus, confundor et erubesco levare faciem meam ad te: quoniam iniquitates nostrae multiplicatae sunt super caput nostrum, et delicta nostra creverunt usque ad caelum,
 a diebus patrum nostrorum: sed et nos ipsi peccavimus graviter usque ad diem hanc, et in iniquitatibus nostris traditi sumus ipsi, et reges nostri, et sacerdotes nostri, in manum regum terrarum, et in gladium, et in captivitatem, et in rapinam, et in confusionem vultus, sicut et die hac.
 Et nunc quasi parum et ad momentum facta est deprecatio nostra apud Dominum Deum nostrum, ut dimitterentur nobis reliquiae, et daretur nobis paxillus in loco sancto eius, et illuminaret oculos nostros Deus noster, et daret nobis vitam modicam in servitute nostra:
 quia servi sumus, et in servitute nostra non dereliquit nos Deus noster, sed inclinavit super nos misericordiam coram rege Persarum, ut daret nobis vitam, et sublimaret domum Dei nostri, et exstrueret solitudines eius, et daret nobis sepem in Iuda et Ierusalem.
 Et nunc quid dicemus, Deus noster, post haec? Quia dereliquimus mandata tua,
 quae praecepisti in manu servorum tuorum prophetarum, dicens: Terra, ad quam vos ingredimini ut possideatis eam, terra immunda est iuxta immunditiam populorum, ceterarumque terrarum, abominationibus eorum qui repleverunt eam ab ore usque ad os in coinquinatione sua.
 Nunc ergo filias vestras ne detis filiis eorum, et filias eorum ne accipiatis filiis vestris, et non quaeratis pacem eorum et prosperitatem eorum usque in aeternum: ut confortemini, et comedatis quae bona sunt terrae, et haeredes habeatis filios vestros usque in saeculum.
 Et post omnia quae venerunt super nos in operibus nostris pessimis, et in delicto nostro magno, quia tu, Deus noster, liberasti nos de iniquitate nostra, et dedisti nobis salutem sicut est hodie,
 ut non converteremur, et irrita faceremus mandata tua, neque matrimonia iungeremus cum populis abominationum istarum. Numquid iratus es nobis usque ad consummationem, ne dimitteres nobis reliquias ad salutem?
 Domine Deus Israel, iustus es tu: quoniam derelicti sumus, qui salvaremur sicut die hac. Ecce coram te sumus in delicto nostro: non enim stari potest coram te super hoc.


Caput 10

 Sic ergo orante Esdra, et implorante eo et flente, et iacente ante templum Dei, collectus est ad eum de Israel coetus grandis nimis virorum et mulierum et puerorum, et flevit populus fletu multo.
 Et respondit Sechenias filius Iehiel de filiis Aelam, et dixit Esdrae: Nos praevaricati sumus in Deum nostrum, et duximus uxores alienigenas de populis terrae: et nunc, si est poenitentia in Israel super hoc,
 percutiamus foedus cum Domino Deo nostro, ut proiiciamus universas uxores, et eos qui de his nati sunt, iuxta voluntatem Domini, et eorum qui timent praeceptum Domini Dei nostri: secundum legem fiat.
 Surge, tuum est decernere, nosque erimus tecum: confortare, et fac.
 Surrexit ergo Esdras, et adiuravit principes sacerdotum et Levitarum, et omnem Israel, ut facerent secundum verbum hoc: et iuraverunt.
 Et surrexit Esdras ante domum Dei, et abiit ad cubiculum Iohanan filii Eliasib, et ingressus est illuc: panem non comedit, et aquam non bibit: lugebat enim transgressionem eorum, qui venerant de captivitate.
 Et missa est vox in Iuda et in Ierusalem omnibus filiis transmigrationis, ut congregarentur in Ierusalem:
 et omnis qui non venerit in tribus diebus iuxta consilium principum et seniorum, auferetur universa substantia eius, et ipse abiicietur de coetu transmigrationis.
 Convenerunt igitur omnes viri Iuda et Beniamin in Ierusalem tribus diebus: ipse est mensis nonus, vigesimo die mensis: et sedit omnis populus in platea domus Dei, trementes pro peccato, et pluviis.
 Et surrexit Esdras sacerdos, et dixit ad eos: Vos transgressi estis, et duxistis uxores alienigenas, ut adderetis super delictum Israel.
 Et nunc date confessionem Domino Deo patrum vestrorum, et facite placitum eius, et separamini a populis terrae, et ab uxoribus alienigenis.
 Et respondit universa multitudo, dixitque voce magna: Iuxta verbum tuum ad nos, sic fiat.
 Verumtamen quia populus multus est, et tempus pluviae, et non sustinemus stare foris, et opus non est diei unius vel duorum (vehementer quippe peccavimus in sermone isto),
 constituantur principes in universa multitudine: et omnes in civitatibus nostris qui duxerunt uxores alienigenas veniant in temporibus statutis, et cum his seniores per civitatem et civitatem, et iudices eius, donec avertatur ira Dei nostri a nobis super peccato hoc.
 Igitur Ionathan filius Azahel, et Iaasia filius Thecue, steterunt super hoc, et Messollam et Sebethai Levites adiuverunt eos:
 feceruntque sic filii transmigrationis. Et abierunt Esdras sacerdos, et viri principes familiarum, in domos patrum suorum, et omnes per nomina sua, et sederunt in die primo mensis decimi ut quaererent rem.
 Et consummati sunt omnes viri, qui duxerant uxores alienigenas, usque ad diem primam mensis primi.
 Et inventi sunt de filiis sacerdotum qui duxerant uxores alienigenas. De filiis Iosue filii Iosedec, et fratres eius, Maasia, et Eliezer, et Iarib, et Godolia.
 Et dederunt manus suas ut eiicerent uxores suas, et pro delicto suo arietem de ovibus offerrent.
 Et de filiis Emmer, Hanani, et Zebedia.
 Et de filiis Harim, Maasia, et Elia, et Semeia, et Iehiel, et Ozias.
 Et de filiis Pheshur, Elioenai, Maasia, Ismael, Nathanael, Iozabed, et Elasa.
 Et de filiis Levitarum, Iozabed, et Semei, et Celaia, ipse est Calita, Phataia, Iuda, et Eliezer.
 Et de cantoribus, Eliasib. Et de ianitoribus, Sellum, et Telem, et Uri.
 Et ex Israel, de filiis Pharos, Remeia, et Iesia, et Melchia, et Miamin, et Eliezer, et Melchia, et Banea.
 Et de filiis Aelam, Mathania, Zacharias, et Iehiel, et Abdi, et Ierimoth, et Elia.
 Et de filiis Zethua, Elioenai, Eliasib, Mathania, et Ierimuth, et Zabad, et Aziza.
 Et de filiis Bebai, Iohanan, Hanania, Zabbai, Athalai.
 Et de filiis Bani, Mosollam, et Melluch, et Adaia, Iasub, et Saal, et Ramoth.
 Et de filiis Phahath Moab, Edna, et Chalal, Banaias, et Maasias, Mathanias, Beseleel, Bennui, et Manasse.
 Et de filiis Herem, Eliezer, Iosue, Melchias, Semeias, Simeon,
 Beniamin, Maloch, Samarias.
 Et de filiis Hasom, Mathanai, Mathatha, Zabad, Eliphelet, Iermai, Manasse, Semei.
 De filiis Bani, Maadi, Amram, et Vel,
 Baneas, et Badaias, Cheliau,
 Vania, Marimuth, et Eliasib,
 Mathanias, Mathanai, et Iasi,
 et Bani, et Bennui, Semei,
 et Salmias, et Nathan, et Adaias,
 et Mechnedebai, Sisai, Sarai,
 Ezrel, et Selemiau, Semeria,
 Sellum, Amaria, Ioseph.
 De filiis Nebo, Iehiel, Mathathias, Zabad, Zabina, Ieddu, et Ioel, et Banaia.
 Omnes hi acceperant uxores alienigenas, et fuerunt ex eis mulieres, quae pepererant filios.


Liber Nehemiae



Caput 1

 Verba Nehemiae filii Helchiae. Et factum est in mense Casleu, anno vigesimo, et ego eram in Susis castro.
 Et venit Hanani, unus de fratribus meis, ipse et viri ex Iuda: et interrogavi eos de Iudaeis qui remanserant, et supererant de captivitate, et Ierusalem.
 Et dixerunt mihi: Qui remanserunt, et relicti sunt de captivitate ibi in provincia, in afflictione magna sunt, et in opprobrio: et murus Ierusalem dissipatus est, et portae eius combustae sunt igni.
 Cumque audissem verba huiuscemodi, sedi, et flevi, et luxi diebus multis: ieiunabam, et orabam ante faciem Dei caeli:
 et dixi: Quaeso, Domine Deus caeli fortis, magne atque terribilis, qui custodis pactum et misericordiam cum his qui te diligunt, et custodiunt mandata tua:
 fiant aures tuae auscultantes, et oculi tui aperti, ut audias orationem servi tui, quam ego oro coram te hodie nocte et die pro filiis Israel servis tuis: et confiteor pro peccatis filiorum Israel, quibus peccaverunt tibi: ego et domus patris mei peccavimus,
 vanitate seducti sumus, et non custodivimus mandatum tuum, et caeremonias, et iudicia quae praecepisti Moysi famulo tuo.
 Memento verbi quod mandasti Moysi servo tuo, dicens: Cum transgressi fueritis, ego dispergam vos in populos:
 et si revertamini ad me, et custodiatis praecepta mea, et faciatis ea: etiamsi abducti fueritis ad extrema caeli, inde congregabo vos, et reducam in locum quem elegi ut habitaret nomen meum ibi.
 Et ipsi servi tui, et populus tuus, quos redemisti in fortitudine tua magna, et in manu tua valida.
 Obsecro, Domine, sit auris tua attendens ad orationem servi tui, et ad orationem servorum tuorum, qui volunt timere nomen tuum: et dirige servum tuum hodie, et da ei misericordiam ante virum hunc. Ego enim eram pincerna regis.


Caput 2

 Factum est autem in mense Nisan, anno vigesimo Artaxerxis regis: et vinum erat ante eum, et levavi vinum, et dedi regi: et eram quasi languidus ante faciem eius.
 Dixitque mihi rex: Quare vultus tuus tristis est, cum te aegrotum non videam? non est hoc frustra, sed malum nescio quod in corde tuo est. Et timui valde, ac nimis:
 et dixi regi: Rex, in aeternum vive: quare non moereat vultus meus, quia civitas domus sepulchrorum patris mei deserta est, et portae eius combustae sunt igni?
 Et ait mihi rex: Pro qua re postulas? Et oravi Deum caeli,
 et dixi ad regem: Si videtur regi bonum, et si placet servus tuus ante faciem tuam, ut mittas me in Iudaeam ad civitatem sepulchri patris mei, et aedificabo eam.
 Dixitque mihi rex, et regina quae sedebat iuxta eum: Usque ad quod tempus erit iter tuum, et quando reverteris? Et placuit ante vultum regis, et misit me: et constitui ei tempus.
 Et dixi regi: Si regi videtur bonum, epistolas det mihi ad duces regionis trans flumen, ut traducant me, donec veniam in Iudaeam:
 et epistolam ad Asaph custodem saltus regis, ut det mihi ligna, ut tegere possim portas turris domus, et muros civitatis, et domum quam ingressus fuero. Et dedit mihi rex iuxta manum Dei mei bonam mecum.
 Et veni ad duces regionis trans flumen, dedique eis epistolas regis. Miserat autem rex mecum principes militum, et equites.
 Et audierunt Sanaballat Horonites, et Tobias servus Ammanites: et contristati sunt afflictione magna, quod venisset homo qui quaereret prosperitatem filiorum Israel.
 Et veni Ierusalem, et eram ibi tribus diebus.
 Et surrexi nocte ego, et viri pauci mecum, et non indicavi cuiquam quid Deus dedisset in corde meo ut facerem in Ierusalem: et iumentum non erat mecum, nisi animal cui sedebam.
 Et egressus sum per portam vallis nocte, et ante fontem draconis, et ad portam stercoris, et considerabam murum Ierusalem dissipatum, et portas eius consumptas igni.
 Et transivi ad portam fontis, et ad aquaeductum regis, et non erat locus iumento cui sedebam ut transiret.
 Et ascendi per torrentem nocte, et considerabam murum, et reversus veni ad portam vallis, et redii.
 Magistratus autem nesciebant quo abiissem, aut quid ego facerem: sed et Iudaeis, et sacerdotibus, et optimatibus, et magistratibus, et reliquis qui faciebant opus, usque ad id loci nihil indicaveram.
 Et dixi eis: Vos nostis afflictionem in qua sumus: quia Ierusalem deserta est, et portae eius consumptae sunt igni: venite, et aedificemus muros Ierusalem, et non simus ultra opprobrium.
 Et indicavi eis manum Dei mei, quod esset bona mecum, et verba regis quae locutus esset mihi, et aio: Surgamus, et aedificemus. Et confortatae sunt manus eorum in bono.
 Audierunt autem Sanaballat Horonites, et Tobias servus Ammanites, et Gosem Arabs, et subsannaverunt nos, et despexerunt, dixeruntque: Quae est haec res quam facitis? numquid contra regem vos rebellatis?
 Et reddidi eis sermonem, dixique ad eos: Deus caeli ipse nos iuvat, et nos servi eius sumus: surgamus et aedificemus: vobis autem non est pars, et iustitia, et memoria in Ierusalem.


Caput 3

 Et surrexit Eliasib sacerdos magnus, et fratres eius sacerdotes, et aedificaverunt portam gregis: ipsi sanctificaverunt eam, et statuerunt valvas eius, et usque ad turrim centum cubitorum sanctificaverunt eam, usque ad turrim Hananeel.
 Et iuxta eum aedificaverunt viri Iericho: et iuxta eum aedificavit Zachur filius Amri.
 Portam autem piscium aedificaverunt filii Asnaa: ipsi texerunt eam, et statuerunt valvas eius, et seras, et vectes. Et iuxta eos aedificavit Marimuth filius Uriae, filii Accus.
 Et iuxta eum aedificavit Mosollam filius Barachiae, filii Mesezebel: et iuxta eos aedificavit Sadoc filius Baana.
 Et iuxta eos aedificaverunt Thecueni: optimates autem eorum non supposuerunt colla sua in opere Domini sui.
 Et portam veterem aedificaverunt Ioiada filius Phasea, et Mosollam filius Besodia: ipsi texerunt eam, et statuerunt valvas eius, et seras, et vectes.
 Et iuxta eos aedificaverunt Meltias Gabaonites, et Iadon Meronathites, viri de Gabaon et Maspha, pro duce qui erat in regione trans flumen.
 Et iuxta eum aedificavit Eziel filius Araia aurifex: et iuxta eum aedificavit Ananias filius pigmentarii: et dimiserunt Ierusalem usque ad murum plateae latioris.
 Et iuxta eum aedificavit Raphaia filius Hur, princeps vici Ierusalem.
 Et iuxta eum aedificavit Iedaia filius Haromaph contra domum suam: et iuxta eum aedificavit Hattus filius Haseboniae.
 Mediam partem vici aedificavit Melchias filius Herem, et Hasub filius Phahath Moab, et turrim furnorum.
 Et iuxta eum aedificavit Sellum filius Alohes, princeps mediae partis vici Ierusalem, ipse et filiae eius.
 Et portam vallis aedificavit Hanun, et habitatores Zanoe: ipsi aedificaverunt eam, et statuerunt valvas eius, et seras, et vectes, et mille cubitos in muro usque ad portam sterquilinii.
 Et portam sterquilinii aedificavit Melchias filius Rechab, princeps vici Bethacharam: ipse aedificavit eam, et statuit valvas eius, et seras, et vectes.
 Et portam fontis aedificavit Sellum filius Cholhoza, princeps pagi Maspha: ipse aedificavit eam, et texit, et statuit valvas eius, et seras, et vectes, et muros piscinae Siloe in hortum regis, et usque ad gradus qui descendunt de civitate David.
 Post eum aedificavit Nehemias filius Azboc, princeps dimidiae partis vici Bethsur, usque contra sepulchrum David, et usque ad piscinam quae grandi opere constructa est, et usque ad domum fortium.
 Post eum aedificaverunt Levitae, Rehum filius Benni: post eum aedificavit Hasebias princeps dimidiae partis vici Ceilae in vico suo.
 Post eum aedificaverunt fratres eorum: Bavai filius Enadad, princeps dimidiae partis Ceilae:
 et aedificavit iuxta eum Azer filius Iosue, princeps Maspha, mensuram secundam, contra ascensum firmissimi anguli.
 Post eum in monte aedificavit Baruch filius Zachai mensuram secundam, ab angulo usque ad portam domus Eliasib sacerdotis magni.
 Post eum aedificavit Merimuth filius Uriae filii Haccus, mensuram secundam, a porta domus Eliasib, donec extenderetur domus Eliasib.
 Et post eum aedificaverunt sacerdotes, viri de campestribus Iordanis.
 Post eum aedificavit Beniamin et Hasub contra domum suam: et post eum aedificavit Azarias filius Maasiae filii Ananiae contra domum suam.
 Post eum aedificavit Bennui filius Henadad mensuram secundam, a domo Azariae usque ad flexuram, et usque ad angulum.
 Phalel filius Ozi contra flexuram, et turrim quae eminet de domo regis excelsa, id est, in atrio carceris: post eum Phadaia filius Pharos.
 Nathinaei autem habitabant in Ophel usque contra portam aquarum ad orientem, et turrim quae prominebat.
 Post eum aedificaverunt Thecueni mensuram secundam e regione, a turre magna et eminente usque ad murum templi.
 Sursum autem a porta equorum aedificaverunt sacerdotes, unusquisque contra domum suam.
 Post eos aedificavit Sadoc filius Emmer contra domum suam. Et post eum aedificavit Semaia filius Secheniae, custos portae orientalis.
 Post eum aedificavit Hanania filius Selemiae, et Hanun filius Seleph sextus, mensuram secundam: post eum aedificavit Mosollam filius Barachiae, contra gazophylacium suum. Post eum aedificavit Melchias filius aurificis usque ad domum Nathinaeorum, et scruta vendentium contra portam iudicialem, et usque ad coenaculum anguli.
 Et inter coenaculum anguli in porta gregis, aedificaverunt aurifices et negotiatores.


Caput 4

 Factum est autem, cum audisset Sanaballat quod aedificaremus murum, iratus est valde: et motus nimis subsannavit Iudaeos,
 et dixit coram fratribus suis, et frequentia Samaritanorum: Quid Iudaei faciunt imbecilles? num dimittent eos gentes? num sacrificabunt, et complebunt in una die? numquid aedificare poterunt lapides de acervis pulveris, qui combusti sunt?
 Sed et Tobias Ammanites, proximus eius, ait: Aedificent: si ascenderit vulpes, transiliet murum eorum lapideum.
 Audi, Deus noster, quia facti sumus despectui: converte opprobrium super caput eorum, et da eos in despectionem in terra captivitatis.
 Ne operias iniquitatem eorum, et peccatum eorum coram facie tua non deleatur, quia irriserunt aedificantes.
 Itaque aedificavimus murum, et coniunximus totum usque ad partem dimidiam: et provocatum est cor populi ad operandum.
 Factum est autem, cum audisset Sanaballat, et Tobias, et Arabes, et Ammanitae, et Azotii, quod obducta esset cicatrix muri Ierusalem, et quod coepissent interrupta concludi, irati sunt nimis.
 Et congregati sunt omnes pariter ut venirent, et pugnarent contra Ierusalem, et molirentur insidias.
 Et oravimus Deum nostrum, et posuimus custodes super murum die ac nocte contra eos.
 Dixit autem Iudas: Debilitata est fortitudo portantis, et humus nimia est, et nos non poterimus aedificare murum.
 Et dixerunt hostes nostri: Nesciant, et ignorent donec veniamus in medium eorum, et interficiamus eos, et cessare faciamus opus.
 Factum est autem venientibus Iudaeis qui habitabant iuxta eos, et dicentibus nobis per decem vices, ex omnibus locis quibus venerant ad nos,
 statui in loco post murum per circuitum populum in ordinem cum gladiis suis, et lanceis, et arcubus.
 Et perspexi atque surrexi: et aio ad optimates et magistratus, et ad reliquam partem vulgi: Nolite timere a facie eorum: Domini magni et terribilis mementote, et pugnate pro fratribus vestris, filiis vestris, et filiabus vestris, et uxoribus vestris, et domibus vestris.
 Factum est autem, cum audissent inimici nostri nuntiatum esse nobis, dissipavit Deus consilium eorum. Et reversi sumus omnes ad muros, unusquisque ad opus suum.
 Et factum est a die illa, media pars iuvenum eorum faciebat opus, et media parata erat ad bellum: et lanceae, et scuta, et arcus, et loricae, et principes post eos in omni domo Iuda.
 Aedificantium in muro, et portantium onera, et imponentium: una manu sua faciebat opus, et altera tenebat gladium:
 aedificentium enim unusquisque gladio erat accinctus renes. Et aedificabant, et clangebant buccina iuxta me.
 Et dixi ad optimates, et ad magistratus, et ad reliquam partem vulgi: Opus grande est et latum, et nos separati sumus in muro procul alter ab altero:
 in loco quocumque audieritis clangorem tubae, illuc concurrite ad nos: Deus noster pugnabit pro nobis.
 Et nos ipsi faciamus opus, et media pars nostrum teneat lanceas ab ascensu aurorae donec egrediantur astra.
 In tempore quoque illo dixi populo: Unusquisque cum puero suo maneat in medio Ierusalem, et sint nobis vices per noctem et diem ad operandum.
 Ego autem et fratres mei, et pueri mei, et custodes, qui erant post me, non deponebamus vestimenta nostra: unusquisque tantum nudabatur ad baptismum.


Caput 5

 Et factus est clamor populi et uxorum eius magnus adversus fratres suos Iudaeos.
 Et erant qui dicerent: Filii nostri et filiae nostrae multae sunt nimis: accipiamus pro pretio eorum frumentum, et comedamus, et vivamus.
 Et erant qui dicerent: Agros nostros, et vineas, et domus nostras opponamus, et accipiamus frumentum in fame.
 Et alii dicebant: Mutuo sumamus pecunias in tributa regis, demusque agros nostros et vineas:
 et nunc sicut carnes fratrum nostrorum, sic carnes nostrae sunt: et sicut filii eorum, ita et filii nostri: ecce nos subiugamus filios nostros et filias nostras in servitutem, et de filiabus nostris sunt famulae, nec habemus unde possint redimi: et agros nostros et vineas nostras alii possident.
 Et iratus sum nimis cum audissem clamorem eorum secundum verba haec:
 cogitavitque cor meum mecum, et increpavi optimates et magistratus, et dixi eis: Usurasne singuli a fratribus vestris exigitis? Et congregavi adversum eos concionem magnam,
 et dixi eis: Nos, ut scitis, redemimus fratres nostros Iudaeos, qui venditi fuerant gentibus secundum possibilitatem nostram: et vos igitur vendetis fratres vestros, et redimemus eos? Et siluerunt, nec invenerunt quid responderent.
 Dixique ad eos: Non est bona res quam facitis: quare non in timore Dei nostri ambulastis, ne exprobretur nobis a gentibus inimicis nostris?
 Et ego, et fratres mei, et pueri mei commodavimus plurimis pecuniam et frumentum. Non repetamus in commune istud: aes alienum concedamus quod debetur nobis.
 Reddite eis hodie agros suos, et vineas suas, et oliveta sua, et domos suas: quin potius et centesimum pecuniae, frumenti, vini et olei, quam exigere soletis ab eis, date pro illis.
 Et dixerunt: Reddemus, et ab eis nihil quaeremus: sicque faciemus ut loqueris. Et vocavi sacerdotes, et adiuravi eos ut facerent iuxta quod dixeram.
 Insuper excussi sinum meum, et dixi: Sic excutiat Deus omnem virum qui non compleverit verbum istud, de domo sua, et de laboribus suis: sic excutiatur, et vacuus fiat. Et dixit universa multitudo: Amen: et laudaverunt Deum. Fecit ergo populus sicut erat dictum.
 A die autem illa, qua praeceperat rex mihi ut essem dux in terra Iuda, ab anno vigesimo usque ad annum trigesimum secundum Artaxerxis regis per annos duodecim, ego et fratres mei annonas quae ducibus debebantur non comedimus.
 Duces autem primi, qui fuerant ante me, gravaverunt populum, et acceperunt ab eis in pane, et vino, et pecunia, quotidie siclos quadraginta: sed et ministri eorum depresserunt populum. Ego autem non feci ita propter timorem Dei:
 quin potius in opere muri aedificavi, et agrum non emi, et omnes pueri mei congregati ad opus erant.
 Iudaei quoque et magistratus centum quinquaginta viri, et qui veniebant ad nos de gentibus quae in circuitu nostro sunt, in mensa mea erant.
 Parabatur autem mihi per dies singulos bos unus, arietes sex electi, exceptis volatilibus, et inter dies decem vina diversa, et alia multa tribuebam: insuper et annonas ducatus mei non quaesivi: valde enim attenuatus erat populus.
 Memento mei, Deus meus, in bonum, secundum omnia quae feci populo huic.


Caput 6

 Factum est autem, cum audisset Sanaballat, et Tobias, et Gossem Arabs, et ceteri inimici nostri, quod aedificassem ego murum, et non esset in ipso residua interruptio (usque ad tempus autem illud valvas non posueram in portis),
 miserunt Sanaballat et Gossem ad me, dicentes: Veni, et percutiamus foedus pariter in viculis in campo Ono. Ipsi autem cogitabant ut facerent mihi malum.
 Misi ergo ad eos nuntios, dicens: Opus grande ego facio, et non possum descendere, ne forte negligatur cum venero, et descendero ad vos.
 Miserunt autem ad me secundum verbum hoc per quatuor vices: et respondi eis iuxta sermonem priorem.
 Et misit ad me Sanaballat iuxta verbum prius quinta vice puerum suum, et epistolam habebat in manu sua scriptam hoc modo:
 In gentibus auditum est, et Gossem dixit, quod tu et Iudaei cogitetis rebellare, et propterea aedifices murum, et levare te velis super eos regem: propter quam causam
 et prophetas posueris, qui praedicent de te in Ierusalem, dicentes: Rex in Iudaea est. Auditurus est rex verba haec: idcirco nunc veni, ut ineamus consilium pariter.
 Et misi ad eos, dicens: Non est factum secundum verba haec, quae tu loqueris: de corde enim tuo tu componis haec.
 Omnes enim hi terrebant nos, cogitantes quod cessarent manus nostrae ab opere, et quiesceremus: quam ob causam magis confortavi manus meas.
 Et ingressus sum domum Semaiae filii Dalaiae filii Metabeel secreto. Qui ait: Tractemus nobiscum in domo Dei in medio templi, et claudamus portas aedis: quia venturi sunt ut interficiant te, et nocte venturi sunt ad occidendum te.
 Et dixi: Num quisquam similis mei fugit? et quis ut ego ingredietur templum, et vivet? non ingrediar.
 Et intellexi quod Deus non misisset eum, sed quasi vaticinans locutus esset ad me, et Tobias et Sanaballat conduxissent eum.
 Acceperat enim pretium, ut territus facerem, et peccarem, et haberent malum quod exprobrarent mihi.
 Memento mei, Domine, pro Tobia et Sanaballat, iuxta opera eorum talia: sed et Noadiae prophetae, et ceterorum prophetarum, qui terrebant me.
 Completus est autem murus vigesimo quinto die mensis Elul, quinquaginta duobus diebus.
 Factum est ergo cum audissent omnes inimici nostri, ut timerent universae gentes quae erant in circuitu nostro, et conciderent intra semetipsos, et scirent quod a Deo factum esset opus hoc.
 Sed et in diebus illis multae optimatum Iudaeorum epistolae mittebantur ad Tobiam, et a Tobia veniebant ad eos.
 Multi enim erant in Iudaea habentes iuramentum eius, quia gener erat Secheniae filii Area, et Iohanan filius eius acceperat filiam Mosollam filii Barachiae:
 sed et laudabant eum coram me, et verba mea nuntiabant ei: et Tobias mittebat epistolas ut terreret me.


Caput 7

 Postquam autem aedificatus est murus, et posui valvas, et recensui ianitores, et cantores, et Levitas,
 praecepi Hanani fratri meo, et Hananiae principi domus de Ierusalem (ipse enim quasi vir verax et timens Deum plus ceteris videbatur),
 et dixi eis: Non aperiantur portae Ierusalem usque ad calorem solis. Cumque adhuc assisterent, clausae portae sunt, et oppilatae: et posui custodes de habitatoribus Ierusalem, singulos per vices suas, et unumquemque contra domum suam.
 Civitas autem erat lata nimis et grandis, et populus parvus in medio eius, et non erant domus aedificatae.
 Deus autem dedit in corde meo, et congregavi optimates, et magistratus, et vulgus, ut recenserem eos: et inveni librum census eorum qui ascenderant primum, et inventum est scriptum in eo.
 Isti filii provinciae, qui ascenderunt de captivitate migrantium, quos transtulerat Nabuchodonosor rex Babylonis, et reversi sunt in Ierusalem et in Iudaeam, unusquisque in civitatem suam.
 Qui venerunt cum Zorobabel, Iosue, Nehemias, Azarias, Raamias, Nahamani, Mardochaeus, Belsam, Mespharath, Begoai, Nahum, Baana. Numerus virorum populi Israel:
 filii Pharos, duo millia centum septuaginta duo:
 filii Saphatia, trecenti septuaginta duo:
 filii Area, sexcenti quinquaginta duo:
 filii Phahathmoab filiorum Iosue et Ioab, duo millia octingenti decem et octo:
 filii Aelam, mille ducenti quinquaginta quatuor:
 filii Zethua, octingenti quadraginta quinque:
 filii Zachai, septingenti sexaginta:
 filii Bannui, sexcenti quadraginta octo:
 filii Bebai, sexcenti viginti octo:
 filii Azgad, duo millia trecenti viginti duo:
 filii Adonicam, sexcenti sexaginta septem:
 filii Beguai, duo millia sexaginta septem:
 filii Adin, sexcenti quinquaginta quinque:
 filii Ater, filii Hezeciae, nonaginta octo:
 filii Hasem, trecenti viginti octo:
 filii Besai, trecenti viginti quatuor:
 filii Hareph, centum duodecim:
 filii Gabaon, nonaginta quinque:
 filii Bethlehem et Netupha, centum octoginta octo.
 Viri Anathoth, centum viginti octo.
 Viri Bethazmoth, quadraginta duo.
 Viri Cariathiarim, Cephira, et Beroth, septingenti quadraginta tres.
 Viri Rama et Geba, sexcenti viginti unus.
 Viri Machmas, centum viginti duo.
 Viri Bethel et Hai, centum viginti tres.
 Viri Nebo alterius, quinquaginta duo.
 Viri Aelam alterius, mille ducenti quinquaginta quatuor.
 Filii Harem, trecenti viginti.
 Filii Iericho, trecenti quadraginta quinque.
 Filii Lod Hadid et Ono, septingenti viginti unus.
 Filii Senaa, tria millia nongenti triginta.
 Sacerdotes: filii Idaia in domo Iosue, nongenti septuaginta tres.
 Filii Emmer, mille quinquaginta duo.
 Filii Phashur, mille ducenti quadraginta septem.
 Filii Arem, mille decem et septem. Levitae:
 filii Iosue et Cedmihel filiorum
 Oduiae, septuaginta quatuor. Cantores:
 filii Asaph, centum quadraginta octo.
 Ianitores: filii Sellum, filii Ater, filii Telmon, filii Accub, filii Hatita, filii Sobai: centum triginta octo.
 Nathinaei: filii Soha, filii Hasupha, filii Tebbaoth,
 filii Ceros, filii Siaa, filii Phadon, filii Lebana, filii Hagaba, filii Selmai,
 filii Hanan, filii Geddel, filii Gaher,
 filii Raaia, filii Rasin, filii Necoda,
 filii Gezem, filii Aza, filii Phasea,
 filii Besai, filii Munim, filii Nephussim,
 filii Bacbuc, filii Hacupha, filii Harhur,
 filii Besloth, filii Mahida, filii Harsa,
 filii Bercos, filii Sisara, filii Thema,
 filii Nasia, filii Hatipha,
 filii servorum Salomonis, filii Sothai, filii Sophereth, filii Pharida,
 filii Iahala, filii Darcon, filii Ieddel,
 filii Saphatia, filii Hatil, filii Phochereth, qui erat ortus ex Sabaim filio Amon.
 Omnes Nathinaei, et filii servorum Salomonis, trecenti nonaginta duo.
 Hi sunt autem qui ascenderunt de Thelmela, Thelharsa, Cherub, Addon, et Emmer: et non potuerunt indicare domum patrum suorum, et semen suum, utrum ex Israel essent,
 filii Dalaia, filii Tobia, filii Necoda, sexcenti quadraginta duo.
 Et de sacerdotibus, filii Habia, filii Accos, filii Berzellai, qui accepit de filiabus Berzellai Galaaditis uxorem, et vocatus est nomine eorum.
 Hi quaesierunt scripturam suam in censu, et non invenerunt: et eiecti sunt de sacerdotio.
 Dixitque Athersatha eis ut non manducarent de Sanctis sanctorum, donec staret sacerdos doctus et eruditus.
 Omnis multitudo quasi vir unus quadraginta duo millia trecenti sexaginta,
 absque servis et ancillis eorum, qui erant septem millia trecenti triginta septem, et inter eos cantores et cantatrices, ducenti quadraginta quinque.
 Equi eorum, septingenti triginta sex: muli eorum, ducenti quadraginta quinque:
 cameli eorum, quadringenti triginta quinque: asini, sex millia septingenti viginti.
 Nonnulli autem de principibus familiarum dederunt in opus. Athersatha dedit in thesaurum auri drachmas mille, phialas quinquaginta, tunicas sacerdotales quingentas triginta.
 Et de principibus familiarum dederunt in thesaurum operis, auri drachmas viginti millia, et argenti mnas duo millia ducentas.
 Et quod dedit reliquus populus, auri drachmas viginti millia, et argenti mnas duo millia, et tunicas sacerdotales sexaginta septem.
 Habitaverunt autem sacerdotes, et Levitae, et ianitores, et cantores, et reliquum vulgus, et Nathinaei, et omnis Israel, in civitatibus suis.


Caput 8

 Et venerat mensis septimus: filii autem Israel erant in civitatibus suis. Congregatusque est omnis populus quasi vir unus ad plateam quae est ante portam aquarum: et dixerunt Esdrae scribae ut afferret librum legis Moysi, quam praeceperat Dominus Israeli.
 Attulit ergo Esdras sacerdos legem coram multitudine virorum et mulierum, cunctisque qui poterant intelligere, in die prima mensis septimi.
 Et legit in eo aperte in platea quae erat ante portam aquarum, de mane usque ad mediam diem, in conspectu virorum et mulierum, et sapientium: et aures omnis populi erant erectae ad librum.
 Stetit autem Esdras scriba super gradum ligneum, quem fecerat ad loquendum: et steterunt iuxta eum Mathathias, et Semeia, et Ania, et Uria, et Helcia, et Maasia, ad dexteram eius: et ad sinistram, Phadaia, Misael, et Melchia, et Hasum, et Hasbadana, Zacharia, et Mosollam.
 Et aperuit Esdras librum coram omni populo: super universum quippe populum eminebat: et cum aperuisset eum, stetit omnis populus.
 Et benedixit Esdras Domino Deo magno: et respondit omnis populus: Amen, amen, elevans manus suas: et incurvati sunt, et adoraverunt Deum proni in terram.
 Porro Iosue, et Bani, et Serebia, Iamin, Accub, Septhai, Odia, Maasia, Celita, Azarias, Iozabed, Hanan, Phalaia, Levitae, silentium faciebant in populo ad audiendam legem: populus autem stabat in gradu suo.
 Et legerunt in libro legis Dei distincte, et aperte ad intelligendum: et intellexerunt cum legeretur.
 Dixit autem Nehemias (ipse est Athersatha) et Esdras sacerdos et scriba, et Levitae interpretantes universo populo: Dies sanctificatus est Domino Deo nostro: nolite lugere, et nolite flere. Flebat enim omnis populus cum audiret verba legis.
 Et dixit eis: Ite, comedite pinguia, et bibite mulsum, et mittite partes his qui non praeparaverunt sibi, quia sanctus dies Domini est: et nolite contristari: gaudium etenim Domini est fortitudo nostra.
 Levitae autem silentium faciebant in omni populo, dicentes: Tacete, quia dies sanctus est, et nolite dolere.
 Abiit itaque omnis populus ut comederet, et biberet, et mitteret partes, et faceret laetitiam magnam: quia intellexerant verba quae docuerat eos.
 Et in die secundo congregati sunt principes familiarum universi populi, sacerdotes et Levitae, ad Esdram scribam, ut interpretaretur eis verba legis.
 Et invenerunt scriptum in lege praecepisse Dominum in manu Moysi ut habitent filii Israel in tabernaculis in die solemni, mense septimo:
 et ut praedicent, et divulgent vocem in universis urbibus suis, et in Ierusalem, dicentes: Egredimini in montem, et afferte frondes olivae, et frondes ligni pulcherrimi, frondes myrti, et ramos palmarum, et frondes ligni nemorosi, ut fiant tabernacula, sicut scriptum est.
 Et egressus est populus, et attulerunt. Feceruntque sibi tabernacula unusquisque in domate suo: et in atriis suis, et in atriis domus Dei, et in platea portae aquarum, et in platea portae Ephraim.
 Fecit ergo universa ecclesia eorum qui redierant de captivitate, tabernacula, et habitaverunt in tabernaculis: non enim fecerant a diebus Iosue filii Nun taliter filii Israel usque ad diem illum. Et fuit laetitia magna nimis.
 Legit autem in libro legis Dei per dies singulos, a die primo usque ad diem novissimum. Et fecerunt solemnitatem septem diebus, et in die octavo collectam iuxta ritum.


Caput 9

 In die autem vigesimo quarto mensis huius, convenerunt filii Israel in ieiunio et in saccis, et humus super eos.
 Et separatum est semen filiorum Israel ab omni filio alienigena: et steterunt, et confitebantur peccata sua, et iniquitates patrum suorum.
 Et consurrexerunt ad standum: et legerunt in volumine legis Domini Dei sui, quater in die, et quater confitebantur, et adorabant Dominum Deum suum.
 Surrexerunt autem super gradum Levitarum Iosue, et Bani, et Cedmihel, Sabania, Bonni, Sarebias, Bani, et Chanani: et clamaverunt voce magna ad Dominum Deum suum.
 Et dixerunt Levitae Iosue, et Cedmihel, Bonni, Hasebnia, Serebia, Odaia, Sebnia, Phathathia: Surgite, benedicite Domino Deo vestro ab aeterno usque in aeternum: et benedicant nomini gloriae tuae excelso in omni benedictione et laude.
 Tu ipse, Domine, solus, tu fecisti caelum, et caelum caelorum, et omnem exercitum eorum: terram, et universa quae in ea sunt: maria, et omnia quae in eis sunt: et tu vivificas omnia haec, et exercitus caeli te adorat.
 Tu ipse, Domine Deus, qui elegisti Abram, et eduxisti eum de igne Chaldaeorum, et posuisti nomen eius Abraham:
 et invenisti cor eius fidele coram te, et percussisti cum eo foedus ut dares ei terram Chananaei, Hethaei, et Amorrhaei, et Pherezaei, et Iebusaei, et Gergesaei, ut dares semini eius: et implesti verba tua, quoniam iustus es.
 Et vidisti afflictionem patrum nostrorum in Aegypto, clamoremque eorum audisti super mare Rubrum.
 Et dedisti signa atque portenta in Pharaone, et in universis servis eius, et in omni populo terrae illius: cognovisti enim quia superbe egerant contra eos: et fecisti tibi nomen, sicut et in hac die.
 Et mare divisisti ante eos, et transierunt per medium maris in sicco: persecutores autem eorum proiecisti in profundum, quasi lapidem in aquas validas.
 Et in columna nubis ductor eorum fuisti per diem, et in columna ignis per noctem, ut appareret eis via per quam ingrediebantur.
 Ad montem quoque Sinai descendisti, et locutus es cum eis de caelo, et dedisti eis iudicia recta, et legem veritatis, caeremonias, et praecepta bona:
 et sabbatum sanctificatum tuum ostendisti eis: et mandata, et caeremonias, et legem praecepisti eis in manu Moysi servi tui.
 Panem quoque de caelo dedisti eis in fame eorum, et aquam de petra eduxisti eis sitientibus, et dixisti eis ut ingrederentur et possiderent terram, super quam levasti manum tuam ut traderes eis.
 Ipsi vero et patres nostri superbe egerunt, et induraverunt cervices suas, et non audierunt mandata tua.
 Et noluerunt audire, et non sunt recordati mirabilium tuorum quae feceras eis. Et induraverunt cervices suas, et dederunt caput ut converterentur ad servitutem suam, quasi per contentionem. Tu autem, Deus propitius, clemens, et misericors, longanimis, et multae miserationis, non dereliquisti eos,
 et quidem cum fecissent sibi vitulum conflatilem, et dixissent: Iste est deus tuus, qui eduxit te de Aegypto: feceruntque blasphemias magnas:
 tu autem in misericordiis tuis multis non dimisisti eos in deserto: columna nubis non recessit ab eis per diem ut duceret eos in viam, et columna ignis per noctem ut ostenderet eis iter per quod ingrederentur.
 Et spiritum tuum bonum dedisti, qui doceret eos: et manna tuum non prohibuisti ab ore eorum, et aquam dedisti eis in siti.
 Quadraginta annis pavisti eos in deserto, nihilque eis defuit: vestimenta eorum non inveteraverunt, et pedes eorum non sunt attriti.
 Et dedisti eis regna, et populos, et partitus es eis sortes: et possederunt terram Sehon, et terram regis Hesebon, et terram Og regis Basan.
 Et multiplicasti filios eorum sicut stellas caeli, et adduxisti eos ad terram de qua dixeras patribus eorum ut ingrederentur et possiderent.
 Et venerunt filii, et possederunt terram, et humiliasti coram eis habitatores terrae Chananaeos, et dedisti eos in manu eorum, et reges eorum, et populos terrae, ut facerent eis sicut placebant illis.
 Ceperunt itaque urbes munitas et humum pinguem, et possederunt domos plenas cunctis bonis: cisternas ab aliis fabricatas, vineas, et oliveta, et ligna pomifera multa: et comederunt, et saturati sunt, et impinguati sunt, et abundaverunt deliciis in bonitate tua magna.
 Provocaverunt autem te ad iracundiam, et recesserunt a te, et proiecerunt legem tuam post terga sua: et prophetas tuos occiderunt, qui contestabantur eos ut reverterentur ad te: feceruntque blasphemias grandes.
 Et dedisti eos in manu hostium suorum, et afflixerunt eos. Et in tempore tribulationis suae clamaverunt ad te, et tu de caelo audisti, et secundum miserationes tuas multas dedisti eis salvatores, qui salvarent eos de manu hostium suorum.
 Cumque requievissent, reversi sunt ut facerent malum in conspectu tuo, et dereliquisti eos in manu inimicorum suorum, et possederunt eos. Conversique sunt, et clamaverunt ad te: tu autem de caelo exaudisti, et liberasti eos in misericordiis tuis, multis temporibus.
 Et contestatus es eos ut reverterentur ad legem tuam. Ipsi vero superbe egerunt, et non audierunt mandata tua, et in iudiciis tuis peccaverunt, quae faciet homo, et vivet in eis: et dederunt humerum recedentem, et cervicem suam induraverunt, nec audierunt.
 Et protraxisti super eos annos multos, et contestatus es eos in spiritu tuo per manum prophetarum tuorum: et non audierunt, et tradidisti eos in manu populorum terrarum.
 In misericordiis autem tuis plurimis non fecisti eos in consumptionem, nec dereliquisti eos: quoniam Deus miserationum et clemens es tu.
 Nunc itaque Deus noster magne, fortis et terribilis, custodiens pactum et misericordiam, ne avertas a facie tua omnem laborem, qui invenit nos, reges nostros, et principes nostros, et sacerdotes nostros, et prophetas nostros, et patres nostros, et omnem populum tuum a diebus regis Assur usque in diem hanc.
 Et tu iustus es in omnibus quae venerunt super nos: quia veritatem fecisti, nos autem impie egimus.
 Reges nostri, principes nostri, sacerdotes nostri et patres nostri non fecerunt legem tuam, et non attenderunt mandata tua, et testimonia tua quae testificatus es in eis.
 Et ipsi in regnis suis, et in bonitate tua multa quam dederas eis, et in terra latissima et pingui quam tradideras in conspectu eorum, non servierunt tibi, nec reversi sunt a studiis suis pessimis.
 Ecce nos ipsi hodie servi sumus: et terra quam dedisti patribus nostris ut comederent panem eius, et quae bona sunt eius, et nos ipsi servi sumus in ea.
 Et fruges eius multiplicantur regibus quos posuisti super nos propter peccata nostra: et corporibus nostris dominantur, et iumentis nostris secundum voluntatem suam: et in tribulatione magna sumus.
 Super omnibus ergo his nos ipsi percutimus foedus, et scribimus: et signant principes nostri, Levitae nostri, et sacerdotes nostri.


Caput 10

 Signatores autem fuerunt Nehemias, Athersatha filius Hachelai, et Sedecias,
 Saraias, Azarias, Ieremias,
 Pheshur, Amarias, Melchias,
 Hattus, Sebenia, Melluch,
 Harem, Merimuth, Obdias,
 Daniel, Genthon, Baruch,
 Mosollam, Abia, Miamin,
 Maazia, Belgai, Semeia: hi sacerdotes.
 Porro Levitae, Iosue filius Azaniae, Bennui de filiis Henadad, Cedmihel,
 et fratres eorum, Sebenia, Odaia, Celita, Phalaia, Hanan,
 Micha, Rohob, Hasebia,
 Zachur, Serebia, Sabania,
 Odaia, Bani, Baninu.
 Capita populi, Pharos, Phahathmoab, Aelam, Zethu, Bani,
 Bonni, Azgad, Bebai,
 Adonia, Begoai, Adin,
 Ater, Hezecia, Azur,
 Odaia, Hasum, Besai,
 Hareph, Anathoth, Nebai,
 Megphias, Mosollam, Hazir,
 Mesizabel, Sadoc, Ieddua,
 Pheltia, Hanan, Anaia,
 Osee, Hanania, Hasub,
 Alohes, Phalea, Sobec,
 Rehum, Hasebna, Maasia,
 Echaia, Hanan, Anan,
 Melluch, Haran, Baana.
 Et reliqui de populo, sacerdotes, Levitae, ianitores, et cantores, Nathinaei, et omnes qui se separaverunt de populis terrarum ad legem Dei, uxores eorum, filii eorum, et filiae eorum,
 omnes qui poterant sapere spondentes pro fratribus suis, optimates eorum, et qui veniebant ad pollicendum et iurandum ut ambularent in lege Dei, quam dederat in manu Moysi servi Dei: ut facerent et custodirent universa mandata Domini Dei nostri, et iudicia eius et caeremonias eius:
 et ut non daremus filias nostras populo terrae, et filias eorum non acciperemus filiis nostris.
 Populi quoque terrae, qui important venalia, et omnia ad usum, per diem sabbati ut vendant, non accipiemus ab eis in sabbato et in die sanctificato. Et dimittemus annum septimum, et exactionem universae manus.
 Et statuemus super nos praecepta, ut demus tertiam partem sicli per annum ad opus domus Dei nostri,
 ad panes propositionis, et ad sacrificium sempiternum, et in holocaustum sempiternum in sabbatis, in calendis, in solemnitatibus, et in sanctificatis, et pro peccato: ut exoretur pro Israel, et in omnem usum domus Dei nostri.
 Sortes ergo misimus super oblationem lignorum inter sacerdotes, et Levitas, et populum, ut inferrentur in domum Dei nostri per domos patrum nostrorum, per tempora, a temporibus anni usque ad annum: ut arderent super altare Domini Dei nostri, sicut scriptum est in lege Moysi:
 et ut afferremus primogenita terrae nostrae, et primitiva universi fructus omnis ligni, ab anno in annum, in domo Domini:
 et primitiva filiorum nostrorum et pecorum nostrorum, sicut scriptum est in lege, et primitiva boum nostrorum et ovium nostrarum, ut offerrentur in domo Dei nostri, sacerdotibus qui ministrant in domo Dei nostri:
 et primitias ciborum nostrorum, et libaminum nostrorum, et poma omnis ligni, vindemiae quoque et olei, afferemus sacerdotibus ad gazophylacium Dei nostri, et decimam partem terrae nostrae Levitis. Ipsi Levitae decimas accipient ex omnibus civitatibus operum nostrorum.
 Erit autem sacerdos filius Aaron cum Levitis in decimis Levitarum, et Levitae offerent decimam partem decimae suae in domo Dei nostri ad gazophylacium in domum thesauri.
 Ad gazophylacium enim deportabunt filii Israel, et filii Levi, primitias frumenti, vini, et olei: et ibi erunt vasa sanctificata, et sacerdotes, et cantores, et ianitores, et ministri: et non dimittemus domum Dei nostri.


Caput 11

 Habitaverunt autem principes populi in Ierusalem: reliqua vero plebs misit sortem, ut tollerent unam partem de decem qui habitaturi essent in Ierusalem civitate sancta, novem vero partes in civitatibus.
 Benedixit autem populus omnibus viris qui se sponte obtulerant ut habitarent in Ierusalem.
 Hi sunt itaque principes provinciae qui habitaverunt in Ierusalem, et in civitatibus Iuda. Habitavit autem unusquisque in possessione sua, in urbibus suis, Israel, sacerdotes, Levitae, Nathinaei, et filii servorum Salomonis.
 Et in Ierusalem habitaverunt de filiis Iuda, et de filiis Beniamin: de filiis Iuda, Athaias filius Aziam, filii Zachariae, filii Amariae, filii Saphatiae, filii Melaleel: de filiis Phares,
 Maasia filius Baruch, filius Cholhoza, filius Hazia, filius Adaia, filius Ioiarib, filius Zachariae, filius Silonitis:
 omnes hi filii Phares, qui habitaverunt in Ierusalem, quadringenti sexaginta octo viri fortes.
 Hi sunt autem filii Beniamin: Sellum filius Mosollam, filius Ioed, filius Phadaia, filius Colaia, filius Masia, filius Etheel, filius Isaia,
 et post eum Gebbai, Sellai, nongenti viginti octo,
 et Ioel filius Zechri praepositus eorum, et Iudas filius Senua super civitatem secundus.
 Et de sacerdotibus, Idaia filius Ioarib, Iachin,
 Saraia filius Helciae, filius Mosollam, filius Sadoc, filius Meraioth, filius Achitob princeps domus Dei,
 et fratres eorum facientes opera templi: octingenti viginti duo. Et Adaia filius Ieroham, filius Phelelia, filius Amsi, filius Zachariae, filius Pheshur, filius Melchiae,
 et fratres eius principes patrum: ducenti quadraginta duo. Et Amassai filius Azreel, filius Ahazi, filius Mosollamoth, filius Emmer,
 et fratres eorum potentes nimis: centum viginti octo, et praepositus eorum Zabdiel filius potentium.
 Et de Levitis, Semeia filius Hasub, filius Azaricam, filius Hasabia, filius Boni,
 et Sabathai et Iozabed, super omnia opera quae erant forinsecus in domo Dei, a principibus Levitarum.
 Et Mathania filius Micha, filius Zebedei, filius Asaph, princeps ad laudandum et ad confitendum in oratione, et Becbecia secundus de fratribus eius, et Abda filius Samua, filius Galal, filius Idithun:
 omnes Levitae in civitate sancta ducenti octoginta quatuor.
 Et ianitores, Accub, Telmon, et fratres eorum, qui custodiebant ostia: centum septuaginta duo.
 Et reliqui ex Israel sacerdotes et Levitae in universis civitatibus Iuda, unusquisque in possessione sua.
 Et Nathinaei, qui habitabant in Ophel, et Siaha, et Gaspha de Nathinaeis.
 Et episcopus Levitarum in Ierusalem, Azzi filius Bani, filius Hasabiae, filius Mathaniae, filius Michae. De filiis Asaph, cantores in ministerio domus Dei.
 Praeceptum quippe regis super eos erat, et ordo in cantoribus per dies singulos,
 et Phathahia filius Mesezebel, de filiis Zara filii Iuda in manu regis, iuxta omne verbum populi,
 et in domibus per omnes regiones eorum. De filiis Iuda habitaverunt in Cariatharbe et in filiabus eius: et in Dibon, et in filiabus eius: et in Cabseel, et in viculis eius:
 et in Iesue, et in Molada, et in Bethphaleth,
 et in Hasersual, et in Bersabee, et in filiabus eius,
 et in Siceleg, et in Mochona, et in filiabus eius,
 et in Remmon, et in Saraa, et in Ierimuth,
 Zanoa, Odollam, et in villis earum, Lachis et regionibus eius, et Azeca, et filiabus eius. Et manserunt in Bersabee usque ad vallem Ennom.
 Filii autem Beniamin, a Geba, Mechmas, et Hai, et Bethel, et filiabus eius 
 Anathoth, Nob, Anania,
 Asor, Rama, Gethaim,
 Hadid, Seboim, et Neballat, Lod,
 et Ono valle artificum.
 Et de Levitis portiones Iudae et Beniamin.


Caput 12

 Hi sunt autem sacerdotes et Levitae, qui ascenderunt cum Zorobabel filio Salathiel, et Iosue: Saraia, Ieremias, Esdras,
 Amaria, Melluch, Hattus,
 Sebenias, Rheum, Merimuth,
 Addo, Genthon, Abia,
 Miamin, Madia, Belga,
 Semeia, et Ioiarib, Idaia, Sellum, Amoc, Helcias,
 Idaia. Isti principes sacerdotum, et fratres eorum in diebus Iosue.
 Porro Levitae, Iesua, Bennui, Cedmihel, Sarebia, Iuda, Mathanias, super hymnos ipsi et fratres eorum:
 et Becbecia atque Hanni, et fratres eorum, unusquisque in officio suo.
 Iosue autem genuit Ioacim, et Ioacim genuit Eliasib, et Eliasib genuit Ioiada,
 et Ioiada genuit Ionathan, et Ionathan genuit Ieddoa.
 In diebus autem Ioacim erant sacerdotes et principes familiarum: Saraiae, Maraia: Ieremiae, Hanania:
 Esdrae, Mosollam: Amariae, Iohanan:
 Milicho, Ionathan: Sebeniae, Ioseph:
 Haram, Edna: Maraioth, Helci:
 Adaiae, Zacharia: Genthon, Mosollam:
 Abiae, Zechri: Miamin et Moadiae, Phelti:
 Belgae, Sammua: Semaiae, Ionathan:
 Ioiarib, Mathanai: Iodaiae, Azzi:
 Sellai, Celai: Amoc, Heber:
 Helciae, Hasebia: Idaiae, Nathanael.
 Levitae in diebus Eliasib, et Ioiada, et Iohanan, et Ieddoa, scripti principes familiarum, et sacerdotes in regno Darii Persae.
 Filii Levi principes familiarum, scripti in libro verborum dierum, et usque ad dies Ionathan, filii Eliasib.
 Et principes Levitarum, Hasebia, Serebia, et Iosue filius Cedmihel: et fratres eorum per vices suas, ut laudarent et confiterentur iuxta praeceptum David viri Dei, et observarent aeque per ordinem.
 Mathania, et Becbecia, Obedia, Mosollam, Telmon, Accub, custodes portarum et vestibulorum ante portas.
 Hi in diebus Ioacim filii Iosue, filii Iosedec, et in diebus Nehemiae ducis, et Esdrae sacerdotis scribaeque.
 In dedicatione autem muri Ierusalem, requisierunt Levitas de omnibus locis suis ut adducerent eos in Ierusalem, et facerent dedicationem et laetitiam in actione gratiarum, et cantico, et in cymbalis, psalteriis, et citharis.
 Congregati sunt autem filii cantorum de campestribus circa Ierusalem, et de villis Nethuphathi,
 et de domo Galgal, et de regionibus Geba et Azmaveth: quoniam villas aedificaverunt sibi cantores in circuitu Ierusalem.
 Et mundati sunt sacerdotes et Levitae, et mundaverunt populum, et portas, et murum.
 Ascendere autem feci principes Iuda super murum, et statui duos magnos choros laudantium. Et ierunt ad dexteram super murum ad portam sterquilinii.
 Et ivit post eos Osaias, et media pars principum Iuda,
 et Azarias, Esdras, et Mosollam, Iudas, et Beniamin, et Semeia, et Ieremias.
 Et de filiis sacerdotum in tubis, Zacharias filius Ionathan, filius Semeiae, filius Mathaniae, filius Michaiae, filius Zechur, filius Asaph,
 et fratres eius Semeia, et Azareel, Malalai, Galalai, Maai, Nathanael, et Iudas, et Hanani, in vasis cantici David viri Dei: et Esdras scriba ante eos in porta fontis.
 Et contra eos ascenderunt in gradibus civitatis David in ascensu muri super domum David, et usque ad portam aquarum ad orientem.
 Et chorus secundus gratias referentium ibat ex adverso, et ego post eum, et media pars populi super murum, et super turrim furnorum, et usque ad murum latissimum,
 et super portam Ephraim, et super portam antiquam, et super portam piscium et turrim Hananeel, et turrim Emath, et usque ad portam gregis: et steterunt in porta custodiae,
 steteruntque duo chori laudantium in domo Dei, et ego, et dimidia pars magistratuum mecum.
 Et sacerdotes, Eliachim, Maasia, Miamin, Michea, Elioenai, Zacharia, Hanania in tubis,
 et Maasia, et Semeia, et Eleazar, et Azzi, et Iohanan, et Melchia, et Aelam, et Ezer. Et clare cecinerunt cantores, et Iezraia praepositus:
 et immolaverunt in die illa victimas magnas, et laetati sunt: Deus enim laetificaverat eos laetitia magna: sed et uxores eorum et liberi gavisi sunt, et audita est laetitia Ierusalem procul.
 Recensuerunt quoque in die illa viros super gazophylacia thesauri ad libamina, et ad primitias, et ad decimas, ut introferrent per eos principes civitatis in decore gratiarum actionis, sacerdotes et Levitas: quia laetificatus est Iuda in sacerdotibus et Levitis adstantibus.
 Et custodierunt observationem Dei sui, et observationem expiationis, et cantores, et ianitores iuxta praeceptum David, et Salomonis filii eius,
 quia in diebus David et Asaph ab exordio erant principes constituti cantorum in carmine laudantium et confitentium Deo.
 Et omnis Israel in diebus Zorobabel et in diebus Nehemiae, dabant partes cantoribus et ianitoribus per dies singulos, et sanctificabant Levitas, et Levitae sanctificabant filios Aaron.


Caput 13

 In die autem illo, lectum est in volumine Moysi, audiente populo: et inventum est scriptum in eo, quod non debeant introire Ammonites et Moabites in ecclesiam Dei usque in aeternum:
 eo quod non occurrerint filiis Israel cum pane et aqua, et conduxerint adversum eos Balaam ad maledicendum eis: et convertit Deus noster maledictionem in benedictionem.
 Factum est autem, cum audissent legem, separaverunt omnem alienigenam ab Israel.
 Et super hoc erat Eliasib sacerdos, qui fuerat praepositus in gazophylacio domus Dei nostri, et proximus Tobiae.
 Fecit ergo sibi gazophylacium grande, et ibi erant ante eum reponentes munera, et thus, et vasa, et decimam frumenti, vini, et olei, partes Levitarum, et cantorum, et ianitorum, et primitias sacerdotales.
 In omnibus autem his non fui in Ierusalem, quia anno trigesimo secundo Artaxerxis regis Babylonis veni ad regem, et in fine dierum rogavi regem.
 Et veni in Ierusalem, et intellexi malum quod fecerat Eliasib Tobiae, ut faceret ei thesaurum in vestibulis domus Dei.
 Et malum mihi visum est valde. Et proieci vasa domus Tobiae foras de gazophylacio:
 praecepique et emundaverunt gazophylacia: et retuli ibi vasa domus Dei, sacrificium, et thus.
 Et cognovi quod partes Levitarum non fuissent datae, et fugisset unusquisque in regionem suam de Levitis, et cantoribus, et de his qui ministrabant:
 et egi causam adversus magistratus, et dixi: Quare dereliquimus domum Dei? et congregavi eos, et feci stare in stationibus suis.
 Et omnis Iuda apportabat decimam frumenti, vini, et olei, in horrea.
 Et constituimus super horrea Selemiam sacerdotem, et Sadoc scribam, et Phadaiam de Levitis, et iuxta eos Hanan filium Zachur, filium Mathaniae: quoniam fideles comprobati sunt, et ipsis creditae sunt partes fratrum suorum.
 Memento mei, Deus meus, pro hoc, et ne deleas miserationes meas quas feci in domo Dei mei, et in caeremoniis eius.
 In diebus illis vidi in Iuda calcantes torcularia in sabbato, portantes acervos, et onerantes super asinos vinum, et uvas, et ficus, et omne onus, et inferentes in Ierusalem, die sabbati. Et contestatus sum ut in die qua vendere liceret, venderent.
 Et Tyrii habitaverunt in ea, inferentes pisces, et omnia venalia: et vendebant in sabbatis filiis Iuda in Ierusalem.
 Et obiurgavi optimates Iuda, et dixi eis: Quae est haec res mala quam vos facitis, et profanatis diem sabbati?
 numquid non haec fecerunt patres nostri, et adduxit Deus noster super nos omne malum hoc, et super civitatem hanc? et vos additis iracundiam super Israel violando sabbatum.
 Factum est autem, cum quievissent portae Ierusalem in die sabbati, dixi: et clauserunt ianuas, et praecepi ut non aperirent eas usque post sabbatum: et de pueris meis constitui super portas, ut nullus inferret onus in die sabbati.
 Et manserunt negotiatores, et vendentes universa venalia, foris Ierusalem semel et bis.
 Et contestatus sum eos, et dixi eis: Quare manetis ex adverso muri? si secundo hoc feceritis, manum mittam in vos. Itaque ex tempore illo non venerunt in sabbato.
 Dixi quoque Levitis ut mundarentur, et venirent ad custodiendas portas, et sanctificandam diem sabbati: et pro hoc ergo memento mei, Deus meus, et parce mihi secundum multitudinem miserationum tuarum.
 Sed et in diebus illis vidi Iudaeos ducentes uxores Azotidas, Ammonitidas, et Moabitidas.
 Et filii eorum ex media parte loquebantur azotice, et nesciebant loqui iudaice, et loquebantur iuxta linguam populi et populi.
 Et obiurgavi eos, et maledixi. Et cecidi ex eis viros, et decalvavi eos, et adiuravi in Deo ut non darent filias suas filiis eorum, et non acciperent de filiabus eorum filiis suis et sibimetipsis, dicens:
 Numquid non in huiuscemodi re peccavit Salomon rex Israel? et certe in gentibus multis non erat rex similis ei, et dilectus Deo suo erat, et posuit eum Deus regem super omnem Israel: et ipsum ergo duxerunt ad peccatum mulieres alienigenae.
 Numquid et nos inobedientes faciemus omne malum grande hoc ut praevaricemur in Deo nostro, et ducamus uxores peregrinas?
 De filiis autem Ioiada filii Eliasib sacerdotis magni, gener erat Sanaballat Horonites, quem fugavi a me.
 Recordare, Domine Deus meus, adversum eos qui polluunt sacerdotium, iusque sacerdotale et Leviticum.
 Igitur mundavi eos ab omnibus alienigenis, et constitui ordines sacerdotum et Levitarum, unumquemque in ministerio suo:
 et in oblatione lignorum in temporibus constitutis, et in primitivis: memento mei, Deus meus, in bonum. Amen.


Liber Tobiae



Caput 1

 Tobias ex tribu et civitate Nephthali (quae est in superioribus Galilaeae supra Naasson, post viam quae ducit ad occidentem, in sinistro habens civitatem Sephet)
 cum captus esset in diebus Salmanasar regis Assyriorum, in captivitate tamen positus, viam veritatis non deseruit,
 ita ut omnia quae habere poterat, quotidie concaptivis fratribus, qui erant ex eius genere, impertiret.
 Cumque esset iunior omnibus in tribu Nephthali, nihil tamen puerile gessit in opere.
 Denique, cum irent omnes ad vitulos aureos quos Ieroboam fecerat rex Israel, hic solus fugiebat consortia omnium.
 Sed pergebat in Ierusalem ad templum Domini, et ibi adorabat Dominum Deum Israel, omnia primitiva sua et decimas suas fideliter offerens,
 ita ut in tertio anno proselytis et advenis ministraret omnem decimationem.
 Haec et his similia secundum legem Dei puerulus observabat.
 Cum vero factus esset vir, accepit uxorem Annam de tribu sua, genuitque ex ea filium, nomen suum imponens ei:
 quem ab infantia timere Deum docuit, et abstinere ab omni peccato.
 Igitur, cum per captivitatem devenisset cum uxore sua et filio in civitatem Niniven cum omni tribu sua
 (cum omnes ederent ex cibis gentilium), iste custodivit animam suam, et numquam contaminatus est in escis eorum.
 Et quoniam memor fuit Domini in toto corde suo, dedit illi Deus gratiam in conspectu Salmanasar regis,
 et dedit illi potestatem quocumque vellet ire, habens libertatem quaecumque facere voluisset.
 Pergebat ergo ad omnes qui erant in captivitate, et monita salutis dabat eis.
 Cum autem venisset in Rages civitatem Medorum, et ex his quibus honoratus fuerat a rege, habuisset decem talenta argenti:
 et cum in multa turba generis sui Gabelum egentem videret, qui erat ex tribu eius, sub chirographo dedit illi memoratum pondus argenti.
 Post multum vero temporis, mortuo Salmanasar rege, cum regnaret Sennacherib filius eius pro eo, et filios Israel exosos haberet in conspectu suo,
 Tobias quotidie pergebat per omnem cognationem suam, et consolabatur eos, dividebatque unicuique, prout poterat, de facultatibus suis:
 esurientes alebat, nudisque vestimenta praebebat, et mortuis atque occisis sepulturam sollicitus exhibebat.
 Denique cum reversus esset rex Sennacherib, fugiens a Iudaea plagam quam circa eum fecerat Deus propter blasphemiam suam, et iratus multos occideret ex filiis Israel, Tobias sepeliebat corpora eorum.
 At ubi nuntiatum est regi, iussit eum occidi, et tulit omnem substantiam eius.
 Tobias vero cum filio suo et cum uxore suo fugiens, nudus latuit, quia multi diligebant eum.
 Post dies vero quadraginta quinque occiderunt regem filii ipsius,
 et reversus est Tobias in domum suam, omnisque facultas eius restituta est ei.


Caput 2

 Post haec vero, cum esset dies festus Domini, et factum esset prandium bonum in domo Tobiae,
 dixit filio suo: Vade, et adduc aliquos de tribu nostra, timentes Deum, ut epulentur nobiscum.
 Cumque abiisset, reversus nuntiavit ei unum ex filiis Israel iugulatum iacere in platea. Statimque exiliens de accubitu suo, relinquens prandium, ieiunus pervenit ad corpus:
 tollensque illud portavit ad domum suam occulte, ut dum sol occubuisset, caute sepeliret eum.
 Cumque occultasset corpus, manducavit panem cum luctu et tremore,
 memorans illum sermonem, quem dixit Dominus per Amos prophetam: Dies festi vestri convertentur in lamentationem et luctum.
 Cum vero sol occubuisset, abiit, et sepelivit eum.
 Arguebant autem eum omnes proximi eius, dicentes: Iam huius rei causa interfici iussus es, et vix effugisti mortis imperium, et iterum sepelis mortuos?
 Sed Tobias plus timens Deum quam regem, rapiebat corpora occisorum, et occultabat in domo sua, et mediis noctibus sepeliebat ea.
 Contigit autem ut quadam die fatigatus a sepultura, veniens in domum suam, iactasset se iuxta parietem, et obdormisset,
 et ex nido hirundinum dormienti illi calida stercora inciderent super oculos eius, fieretque caecus.
 Hanc autem tentationem ideo permisit Dominus evenire illi, ut posteris daretur exemplum patientiae eius, sicut et sancti Iob.
 Nam cum ab infantia sua semper Deum timuerit, et mandata eius custodierit, non est contristatus contra Deum quod plaga caecitatis evenerit ei,
 sed immobilis in Dei timore permansit, agens gratias Deo omnibus diebus vitae suae.
 Nam sicut beato Iob insultabant reges, ita isti parentes et cognati eius irridebant vitam eius, dicentes:
 Ubi est spes tua, pro qua eleemosynas et sepulturas faciebas?
 Tobias vero increpabat eos, dicens: Nolite ita loqui:
 quoniam filii sanctorum sumus, et vitam illam expectamus, quam Deus daturus est his qui fidem suam numquam mutant ab eo.
 Anna vero uxor eius ibat ad opus textrinum quotidie, et de labore manuum suarum victum quem consequi poterat, deferebat.
 Unde factum est ut haedum caprarum accipiens detulisset domi:
 cuius cum vocem balantis vir eius audisset, dixit: Videte, ne forte furtivus sit: reddite eum dominis suis, quia non licet nobis aut edere ex furto aliquid, aut contingere.
 Ad haec uxor eius irata respondit: Manifeste vana facta est spes tua, et eleemosynae tuae modo apparuerunt.
 Atque his et aliis huiuscemodi verbis exprobrabat ei.


Caput 3

 Tunc Tobias ingemuit, et coepit orare cum lacrimis,
 dicens: Iustus es, Domine, et omnia iudicia tua iusta sunt, et omnes viae tuae, misericordia, et veritas, et iudicium.
 Et nunc Domine, memor esto mei, et ne vindictam sumas de peccatis meis, neque reminiscaris delicta mea, vel parentum meorum.
 Quoniam non obedivimus praeceptis tuis, ideo traditi sumus in direptionem, et captivitatem, et mortem, et in fabulam, et in improperium omnibus nationibus in quibus dispersisti nos.
 Et nunc Domine, magna iudicia tua, quia non egimus secundum praecepta tua, et non ambulavimus sinceriter coram te.
 Et nunc Domine, secundum voluntatem tuam fac mecum, et praecipe in pace recipi spiritum meum: expedit enim mihi mori magis quam vivere.
 Eadem itaque die, contigit ut Sara filia Raguelis in Rages civitate Medorum et ipsa audiret improperium ab una ex ancillis patris sui,
 quoniam tradita fuerat septem viris, et daemonium nomine Asmodaeus occiderat eos, mox ut ingressi fuissent ad eam.
 Ergo cum pro culpa sua increparet puellam, respondit ei, dicens: Amplius ex te non videamus filium aut filiam super terram, interfectrix virorum tuorum.
 Numquid et occidere me vis, sicut iam occidisti septem viros? Ad hanc vocem perrexit in superius cubiculum domus suae: et tribus diebus, et tribus noctibus non manducavit, neque bibit:
 sed in oratione persistens cum lacrimis deprecabatur Deum, ut ab isto improperio liberaret eam.
 Factum est autem die tertia, dum compleret orationem, benedicens Dominum
 dixit: Benedictum est nomen tuum, Deus patrum nostrorum: qui cum iratus fueris, misericordiam facies, et in tempore tribulationis peccata dimittis his qui invocant te.
 Ad te, Domine, faciem meam converto; ad te oculos meos dirigo.
 Peto, Domine, ut de vinculo improperii huius absolvas me, aut certe desuper terram eripias me.
 Tu scis, Domine, quia numquam concupivi virum, et mundam servavi animam meam ab omni concupiscentia.
 Numquam cum ludentibus miscui me, neque cum his qui in levitate ambulant, participem me praebui.
 Virum autem cum timore tuo, non cum libidine mea, consensi suscipere.
 Et, aut ego indigna fui illis, aut illi forsitan me non fuerunt digni, quia forsitan viro alii conservasti me.
 Non est enim in hominis potestate consilium tuum.
 Hoc autem pro certo habet omnis qui te colit: quod vita eius, si in probatione fuerit, coronabitur; si autem in tribulatione fuerit, liberabitur; et si in correptione fuerit, ad misericordiam tuam venire licebit.
 Non enim delectaris in perditionibus nostris: quia post tempestatem tranquillum facis, et post lacrimationem et fletum, exultationem infundis.
 Sit nomen tuum, Deus Israel, benedictum in saecula.
 In illo tempore exauditae sunt preces amborum in conspectu gloriae summi Dei:
 et missus est angelus Domini sanctus Raphael ut curaret eos ambos, quorum uno tempore sunt orationes in conspectu Domini recitatae.


Caput 4

 Igitur cum Tobias putaret orationem suam exaudiri ut mori potuisset, vocavit ad se Tobiam filium suum,
 dixitque ei: Audi, fili mi, verba oris mei, et ea in corde tuo quasi fundamentum construe.
 Cum acceperit Deus animam meam, corpus meum sepeli: et honorem habebis matri tuae omnibus diebus vitae eius:
 memor enim esse debes, quae et quanta pericula passa sit propter te in utero suo.
 Cum autem et ipsa compleverit tempus vitae suae, sepelias eam circa me.
 Omnibus autem diebus vitae tuae in mente habeto Deum: et cave ne aliquando peccato consentias, et praetermittas praecepta Domini Dei nostri.
 Ex substantia tua fac eleemosynam, et noli avertere faciem tuam ab ullo paupere: ita enim fiet ut nec a te avertatur facies Domini.
 Quomodo potueris, ita esto misericors.
 Si multum tibi fuerit, abundanter tribue: si exiguum tibi fuerit, etiam exiguum libenter impertiri stude.
 Praemium enim bonum tibi thesaurizas in die necessitatis:
 quoniam eleemosyna ab omni peccato et a morte liberat, et non patietur animam ire in tenebras.
 Fiducia magna erit coram summo Deo, eleemosyna omnibus facientibus eam.
 Attende tibi, fili mi, ab omni fornicatione, et praeter uxorem tuam numquam patiaris crimen scire.
 Superbiam numquam in tuo sensu aut in tuo verbo dominari permittas: in ipsa enim initium sumpsit omnis perditio.
 Quicumque tibi aliquid operatus fuerit, statim ei mercedem restitue, et merces mercenarii tui apud te omnino non remaneat.
 Quod ab alio oderis fieri tibi, vide ne tu aliquando alteri facias.
 Panem tuum cum esurientibus et egenis comede, et de vestimentis tuis nudos tege.
 Panem tuum et vinum tuum super sepulturam iusti constitue, et noli ex eo manducare et bibere cum peccatoribus.
 Consilium semper a sapiente perquire.
 Omni tempore benedic Deum: et pete ab eo ut vias tuas dirigat, et omnia consilia tua in ipso permaneant.
 Indico etiam tibi, fili mi, dedisse me decem talenta argenti, dum adhuc infantulus esses, Gabelo, in Rages civitate Medorum, et chirographum eius apud me habeo:
 et ideo perquire quomodo ad eum pervenias, et recipias ab eo supra memoratum pondus argenti, et restituas ei chirographum suum.
 Noli timere, fili mi: pauperem quidem vitam gerimus, sed multa bona habebimus si timuerimus Deum, et recesserimus ab omni peccato, et fecerimus bene.


Caput 5

 Tunc respondit Tobias patri suo, et dixit: Omnia quaecumque praecepisti mihi faciam, pater.
 Quomodo autem pecuniam hanc requiram, ignoro: ille me nescit, et ego eum ignoro: quod signum dabo ei? sed neque viam per quam pergatur illuc aliquando cognovi.
 Tunc pater suus respondit illi, et dixit: Chirographum quidem illius penes me habeo: quod dum illi ostenderis, statim restituet.
 Sed perge nunc, et inquire tibi aliquem fidelem virum, qui eat tecum salva mercede sua, ut dum adhuc vivo, recipias eam.
 Tunc egressus Tobias, invenit iuvenem splendidum stantem praecinctum, et quasi paratum ad ambulandum.
 Et ignorans quod angelus Dei esset, salutavit eum, et dixit: Unde te habemus, bone iuvenis?
 At ille respondit: Ex filiis Israel. Et Tobias dixit ei: Nosti viam quae ducit in regionem Medorum?
 Cui respondit: Novi: et omnia itinera eius frequenter ambulavi, et mansi apud Gabelum fratrem nostrum, qui moratur in Rages civitate Medorum, quae posita est in monte Ecbatanis.
 Cui Tobias ait: Sustine me obsecro, donec haec ipsa nuntiem patri meo.
 Tunc ingressus Tobias, indicavit universa haec patri suo. Super quae admiratus pater, rogavit ut introiret ad eum.
 Ingressus itaque salutavit eum, et dixit: Gaudium tibi sit semper.
 Et ait Tobias: Quale gaudium mihi erit, qui in tenebris sedeo, et lumen caeli non video?
 Cui ait iuvenis: Forti animo esto: in proximo est ut a Deo cureris.
 Dixit itaque illi Tobias: Numquid poteris perducere filium meum ad Gabelum in Rages civitatem Medorum? et cum redieris, restituam tibi mercedem tuam.
 Et dixit ei angelus: Ego ducam, et reducam eum ad te.
 Cui Tobias respondit: Rogo te, indica mihi de qua domo aut de qua tribu es tu.
 Cui Raphael angelus dixit: Genus quaeris mercenarii, an ipsum mercenarium qui cum filio tuo eat?
 sed ne forte sollicitum te reddam, ego sum Azarias Ananiae magni filius.
 Et Tobias respondit: Ex magno genere es tu. Sed peto ne irascaris quod voluerim cognoscere genus tuum.
 Dixit autem illi angelus: Ego sanum ducam, et sanum tibi reducam filium tuum.
 Respondens autem Tobias, ait: Bene ambuletis, et sit Deus in itinere vestro, et angelus eius comitetur vobiscum.
 Tunc paratis omnibus quae erant in via portanda, fecit Tobias vale patri suo et matri suae, et ambulaverunt ambo simul.
 Cumque profecti essent, coepit mater eius flere, et dicere: Baculum senectutis nostrae tulisti, et transmisisti a nobis.
 Numquam fuisset ipsa pecunia, pro qua misisti eum:
 sufficiebat enim nobis paupertas nostra, ut divitias computaremus hoc, quod videbamus filium nostrum.
 Dixitque ei Tobias: Noli flere: salvus perveniet filius noster, et salvus revertetur ad nos, et oculi tui videbunt illum.
 Credo enim quod angelus Dei bonus comitetur ei, et bene disponat omnia quae circa eum geruntur, ita ut cum gaudio revertatur ad nos.
 Ad hanc vocem cessavit mater eius flere, et tacuit.


Caput 6

 Profectus est autem Tobias, et canis secutus est eum, et mansit prima mansione iuxta fluvium Tigris.
 Et exivit ut lavaret pedes suos, et ecce piscis immanis exivit ad devorandum eum.
 Quem expavescens Tobias clamavit voce magna, dicens: Domine, invadit me.
 Et dixit ei angelus: Apprehende branchiam eius, et trahe eum ad te. Quod cum fecisset, attraxit eum in siccum, et palpitare coepit ante pedes eius.
 Tunc dixit ei angelus: Exentera hunc piscem, et cor eius, et fel, et iecur repone tibi: sunt enim haec necessaria ad medicamenta utiliter.
 Quod cum fecisset, assavit carnes eius, et secum tulerunt in via: cetera salierunt, quae sufficerent eis, quousque pervenirent in Rages civitatem Medorum.
 Tunc interrogavit Tobias angelum, et dixit ei: Obsecro te, Azaria frater, ut dicas mihi quod remedium habebunt ista, quae de pisce servare iussisti?
 Et respondens angelus, dixit ei: Cordis eius particulam si super carbones ponas, fumus eius extricat omne genus daemoniorum sive a viro, sive a muliere, ita ut ultra non accedat ad eos.
 Et fel valet ad ungendos oculos in quibus fuerit albugo, et sanabuntur.
 Et dixit ei Tobias: Ubi vis ut maneamus?
 Respondensque angelus, ait: Est hic Raguel nomine, vir propinquus de tribu tua, et hic habet filiam nomine Saram, sed neque masculum neque feminam ullam habet aliam praeter eam.
 Tibi debetur omnis substantia eius, et oportet eam te accipere coniugem.
 Pete ergo eam a patre eius, et dabit tibi eam in uxorem.
 Tunc respondit Tobias, et dixit: Audio quia tradita est septem viris, et mortui sunt: sed et hoc audivi, quia daemonium occidit illos.
 Timeo ergo, ne forte et mihi haec eveniant: et cum sim unicus parentibus meis, deponam senectutem illorum cum tristitia ad inferos.
 Tunc angelus Raphael dixit ei: Audi me, et ostendam tibi qui sunt, quibus praevalere potest daemonium.
 Hi namque qui coniugium ita suscipiunt, ut Deum a se et a sua mente excludant, et suae libidini ita vacent sicut equus et mulus quibus non est intellectus: habet potestatem daemonium super eos.
 Tu autem cum acceperis eam, ingressus cubiculum, per tres dies continens esto ab ea, et nihil aliud nisi orationibus vacabis cum ea.
 Ipsa autem nocte, incenso iecore piscis, fugabitur daemonium.
 Secunda vero nocte in copulatione sanctorum patriarcharum admitteris.
 Tertia autem nocte, benedictionem consequeris, ut filii ex vobis procreentur incolumes.
 Transacta autem tertia nocte, accipies virginem cum timore Domini, amore filiorum magis quam libidine ductus, ut in semine Abrahae benedictionem in filiis consequaris.


Caput 7

 Ingressi sunt autem ad Raguelem, et suscepit eos Raguel cum gaudio.
 Intuensque Tobiam Raguel, dixit Annae uxori suae: Quam similis est iuvenis iste consobrino meo!
 Et cum haec dixisset, ait: Unde estis iuvenes fratres nostri? At illi dixerunt: Ex tribu Nephthali sumus, ex captivitate Ninive.
 Dixitque illis Raguel: Nostis Tobiam fratrem meum? Qui dixerunt: Novimus.
 Cumque multa bona loqueretur de eo, dixit angelus ad Raguelem: Tobias, de quo interrogas, pater istius est.
 Et misit se Raguel, et cum lacrimis osculatus est eum, et plorans supra collum eius
 dixit: Benedictio sit tibi, fili mi, quia boni et optimi viri filius es.
 Et Anna uxor eius, et Sara ipsorum filia, lacrimatae sunt.
 Postquam autem locuti sunt, praecepit Raguel occidi arietem, et parari convivium. Cumque hortaretur eos discumbere ad prandium,
 Tobias dixit: Hic ego hodie non manducabo neque bibam, nisi prius petitionem meam confirmes, et promittas mihi dare Saram filiam tuam.
 Quo audito verbo Raguel expavit, sciens quid evenerit illis septem viris qui ingressi sunt ad eam: et timere coepit ne forte et hunc similiter contingeret. Et cum nutaret, et non daret petenti ullum responsum,
 dixit ei angelus: Noli timere dare eam isti, quoniam huic timenti Deum debetur coniux filia tua: propterea alius non potuit habere illam.
 Tunc dixit Raguel: Non dubito quod Deus preces et lacrimas meas in conspectu suo admiserit.
 Et credo quoniam ideo fecit vos venire ad me, ut ista coniungeretur cognationi suae secundum legem Moysi: et nunc noli dubium gerere quod tibi eam tradam.
 Et apprehendens dexteram filiae suae, dexterae Tobiae tradidit, dicens: Deus Abraham, et Deus Isaac, et Deus Iacob vobiscum sit, et ipse coniungat vos, impleatque benedictionem suam in vobis.
 Et accepta carta, fecerunt conscriptionem coniugii.
 Et post haec epulati sunt, benedicentes Deum.
 Vocavitque Raguel ad se Annam uxorem suam, et praecepit ei ut praepararet alterum cubiculum.
 Et introduxit illuc Saram filiam suam, et lacrimata est.
 Dixitque ei: Forti animo esto, filia mea: Dominus caeli det tibi gaudium pro taedio quod perpessa es.


Caput 8

 Postquam vero coenaverunt, introduxerunt iuvenem ad eam.
 Recordatus itaque Tobias sermonum angeli, protulit de cassidili suo partem iecoris, posuitque eam super carbones vivos.
 Tunc Raphael angelus apprehendit daemonium, et religavit illud in deserto superioris Aegypti.
 Tunc hortatus est virginem Tobias, dixitque ei: Sara, exsurge, et deprecemur Deum hodie, et cras, et secundum cras: quia his tribus noctibus Deo iungimur; tertia autem transacta nocte, in nostro erimus coniugio.
 Filii quippe sanctorum sumus, et non possumus ita coniungi sicut gentes quae ignorant Deum.
 Surgentes autem pariter, instanter orabant ambo simul, ut sanitas daretur eis.
 Dixitque Tobias: Domine Deus patrum nostrorum, benedicant te caeli et terrae, mareque et fontes, et flumina, et omnes creaturae tuae quae in eis sunt.
 Tu fecisti Adam de limo terrae, dedistique ei adiutorium Hevam.
 Et nunc Domine, tu scis quia non luxuriae causa accipio sororem meam coniugem, sed sola posteritatis dilectione, in qua benedicatur nomen tuum in saecula saeculorum.
 Dixit quoque Sara: Miserere nobis Domine, miserere nobis, et consenescamus ambo pariter sani.
 Et factum est circa pullorum cantum, accersiri iussit Raguel servos suos, et abierunt cum eo pariter ut foderent sepulchrum.
 Dicebat enim: Ne forte simili modo evenerit ei, quo et ceteris illis septem viris qui sunt ingressi ad eam.
 Cumque parassent fossam, reversus Raguel ad uxorem suam, dixit ei:
 Mitte unam de ancillis tuis, et videat si mortuus est, ut sepeliam eum antequam illucescat dies.
 At illa misit unam ex ancillis suis. Quae ingressa cubiculum, reperit eos salvos et incolumes, secum pariter dormientes.
 Et reversa nuntiavit bonum nuntium: et benedixerunt Dominum, Raguel videlicet et Anna uxor eius,
 et dixerunt: Benedicimus te, Domine Deus Israel, quia non contigit quemadmodum putabamus.
 Fecisti enim nobiscum misericordiam tuam, et exclusisti a nobis inimicum persequentem nos.
 Misertus es autem duobus unicis. Fac eos, Domine, plenius benedicere te, et sacrificium tibi laudis tuae et suae sanitatis offerre, ut cognoscat universitas gentium quia tu es Deus solus in universa terra.
 Statimque praecepit servis suis Raguel ut replerent fossam quam fecerant priusquam elucesceret.
 Uxori autem suae dixit ut instrueret convivium, et praepararet omnia quae in cibos erant iter agentibus necessaria.
 Duas quoque pingues vaccas, et quatuor arietes, occidi fecit, et parari epulas omnibus vicinis suis, cunctisque amicis.
 Et adiuravit Raguel Tobiam ut duas hebdomadas moraretur apud se.
 De omnibus autem quae possidebat Raguel, dimidiam partem dedit Tobiae, et fecit scripturam, ut pars dimidia quae supererat, post obitum eorum Tobiae dominio deveniret.


Caput 9

 Tunc vocavit Tobias angelum ad se, quem quidem hominem existimabat, dixitque ei: Azaria frater, peto ut auscultes verba mea.
 Si meipsum tradam tibi servum, non ero condignus providentiae tuae:
 tamen obsecro te ut assumas tibi animalia sive servitia, et vadas ad Gabelum in Rages civitatem Medorum, reddasque ei chirographum suum, et recipias ab eo pecuniam, et roges eum venire ad nuptias meas.
 Scis enim ipse quoniam numerat pater meus dies, et si tardavero una die plus, contristatur anima eius.
 Et certe vides quomodo adiuravit me Raguel, cuius adiuramentum spernere non possum.
 Tunc Raphael assumens quatuor ex servis Raguelis, et duos camelos, in Rages civitatem Medorum perrexit: et inveniens Gabelum, reddidit ei chirographum suum, et recepit ab eo omnem pecuniam.
 Indicavitque ei de Tobia filio Tobiae omnia quae gesta sunt, fecitque eum secum venire ad nuptias.
 Cumque ingressus esset domum Raguelis, invenit Tobiam discumbentem: et exiliens, osculati sunt se invicem: et flevit Gabelus, benedixitque Deum,
 et dixit: Benedicat te Deus Israel, quia filius es optimi viri et iusti, et timentis Deum, et eleemosynas facientis:
 et dicatur benedictio super uxorem tuam, et super parentes vestros,
 et videatis filios vestros, et filios filiorum vestrorum, usque in tertiam et quartam generationem: et sit semen vestrum benedictum a Deo Israel, qui regnat in saecula saeculorum.
 Cumque omnes dixissent: Amen: accesserunt ad convivium: sed et cum timore Domini nuptiarum convivium exercebant.


Caput 10

 Cum vero moras faceret Tobias, causa nuptiarum, sollicitus erat pater eius Tobias, dicens: Putas quare moratur filius meus, aut quare detentus est ibi?
 Putasne Gabelus mortuus est, et nemo reddet illi pecuniam?
 Coepit autem contristari nimis ipse, et Anna uxor eius cum eo: et coeperunt ambo simul flere, eo quod die statuto minime reverteretur filius eorum ad eos.
 Flebat igitur mater eius irremediabilibus lacrimis, atque dicebat: Heu, heu me, fili mi! ut quid te misimus peregrinari, lumen oculorum nostrorum, baculum senectutis nostrae, solatium vitae nostrae, spem posteritatis nostrae?
 omnia simul in te uno habentes, te non debuimus dimittere a nobis.
 Cui dicebat Tobias: Tace, et noli turbari: sanus est filius noster: satis fidelis est vir ille, cum quo misimus eum.
 Illa autem nullo modo consolari poterat, sed quotidie exiliens circumspiciebat, et circuibat vias omnes per quas spes remeandi videbatur, ut procul videret eum, si fieri posset, venientem.
 At vero Raguel dicebat ad generum suum: Mane hic, et ego mittam nuntium salutis de te ad Tobiam patrem tuum.
 Cui Tobias ait: Ego novi quia pater meus et mater mea modo dies computant, et cruciatur spiritus eorum in ipsis.
 Cumque verbis multis rogaret Raguel Tobiam, et ille eum nulla ratione vellet audire, tradidit ei Saram, et dimidiam partem omnis substantiae suae in pueris, in puellis, in pecudibus, in camelis, et in vaccis, et in pecunia multa: et salvum atque gaudentem dimisit eum a se,
 dicens: Angelus Domini sanctus sit in itinere vestro, perducatque vos incolumes, et inveniatis omnia recte circa parentes vestros, et videant oculi mei filios vestros priusquam moriar.
 Et apprehendentes parentes filiam suam, osculati sunt eam: et dimiserunt ire,
 monentes eam honorare soceros, diligere maritum, regere familiam, gubernare domum, et seipsam irreprehensibilem exhibere.


Caput 11

 Cumque reverterentur, pervenerunt ad Charan, quae est in medio itinere contra Niniven, undecimo die.
 Dixitque angelus: Tobia frater, scis quemadmodum reliquisti patrem tuum.
 Si placet itaque tibi, praecedamus, et lento gradu sequantur iter nostrum familiae, simul cum coniuge tua, et cum animalibus.
 Cumque hoc placuisset ut irent, dixit Raphael ad Tobiam: Tolle tecum ex felle piscis: erit enim necessarium. Tulit itaque Tobias ex felle illo, et abierunt.
 Anna autem sedebat secus viam quotidie in supercilio montis, unde respicere poterat de longinquo.
 Et dum ex eodem loco specularetur adventum eius, vidit a longe, et illico agnovit venientem filium suum: currensque nuntiavit viro suo, dicens: Ecce venit filius tuus.
 Dixitque Raphael ad Tobiam: At ubi introieris domum tuam, statim adora Dominum Deum tuum: et gratias agens ei, accede ad patrem tuum, et osculare eum.
 Statimque lini super oculos eius ex felle isto piscis, quod portas tecum: scias enim quoniam mox aperientur oculi eius, et videbit pater tuus lumen caeli, et in aspectu tuo gaudebit.
 Tunc praecucurrit canis, qui simul fuerat in via: et quasi nuntius adveniens, blandimento suae caudae gaudebat.
 Et consurgens caecus pater eius, coepit offendens pedibus currere: et data manu puero, occurrit obviam filio suo.
 Et suscipiens osculatus est eum cum uxore sua, et coeperunt ambo flere prae gaudio.
 Cumque adorassent Deum, et gratias egissent, consederunt.
 Tunc sumens Tobias de felle piscis, linivit oculos patris sui.
 Et sustinuit quasi dimidiam fere horam: et coepit albugo ex oculis eius, quasi membrana ovi, egredi.
 Quam apprehendens Tobias, traxit ab oculis eius: statimque visum recepit.
 Et glorificabant Deum, ipse videlicet et uxor eius, et omnes qui sciebant eum.
 Dicebatque Tobias: Benedico te, Domine Deus Israel, quia tu castigasti me, et tu salvasti me: et ecce ego video Tobiam filium meum.
 Ingressa est etiam post septem dies Sara uxor filii eius et omnis familia sana, et pecora, et cameli, et pecunia multa uxoris; sed et illa pecunia, quam receperat a Gabelo.
 Et narravit parentibus suis omnia beneficia Dei, quae fecisset circa eum per hominem qui eum duxerat.
 Veneruntque Achior et Nabath consobrini Tobiae gaudentes ad Tobiam, et congratulantes ei de omnibus bonis quae circa illum ostenderat Deus.
 Et per septem dies epulantes, omnes cum gaudio magno gavisi sunt.


Caput 12

 Tunc vocavit ad se Tobias filium suum, dixitque ei: Quid possumus dare viro isti sancto, qui venit tecum?
 Respondens Tobias, dixit patri suo: Pater, quam mercedem dabimus ei? aut quid dignum poterit esse beneficiis eius?
 Me duxit et reduxit sanum, pecuniam a Gabelo ipse recepit, uxorem ipse me habere fecit, et daemonium ab ea ipse compescuit: gaudium parentibus eius fecit, meipsum a devoratione piscis eripuit, te quoque videre fecit lumen caeli, et bonis omnibus per eum repleti sumus. Quid illi ad haec poterimus dignum dare?
 Sed peto te, pater mi, ut roges eum, si forte dignabitur medietatem de omnibus quae allata sunt, sibi assumere.
 Et vocantes eum, pater scilicet et filius, tulerunt eum in partem: et rogare coeperunt ut dignaretur dimidiam partem omnium quae attulerant acceptam habere.
 Tunc dixit eis occulte: Benedicite Deum caeli, et coram omnibus viventibus confitemini ei, quia fecit vobiscum misericordiam suam.
 Etenim sacramentum regis abscondere bonum est: opera autem Dei revelare et confiteri honorificum est.
 Bona est oratio cum ieiunio, et eleemosyna magis quam thesauros auri recondere:
 quoniam eleemosyna a morte liberat, et ipsa est quae purgat peccata, et facit invenire misericordiam et viam aeternam.
 Qui autem faciunt peccatum et iniquitatem, hostes sunt animae suae.
 Manifesto ergo vobis veritatem, et non abscondam a vobis occultum sermonem.
 Quando orabas cum lacrimis, et sepeliebas mortuos, et derelinquebas prandium tuum, et mortuos abscondebas per diem in domo tua, et nocte sepeliebas eos, ego obtuli orationem tuam Domino.
 Et quia acceptus eras Deo, necesse fuit ut tentatio probaret te.
 Et nunc misit me Dominus ut curarem te, et Saram uxorem filii tui a daemonio liberarem.
 Ego enim sum Raphael angelus, unus ex septem qui adstamus ante Dominum.
 Cumque haec audissent, turbati sunt, et trementes ceciderunt super terram in faciem suam.
 Dixitque eis angelus: Pax vobis: nolite timere.
 Etenim cum essem vobiscum, per voluntatem Dei eram: ipsum benedicite, et cantate illi.
 Videbar quidem vobiscum manducare et bibere: sed ego cibo invisibili, et potu qui ab hominibus videri non potest, utor.
 Tempus est ergo ut revertar ad eum qui me misit: vos autem benedicite Deum, et narrate omnia mirabilia eius.
 Et cum haec dixisset, ab aspectu eorum ablatus est, et ultra eum videre non potuerunt.
 Tunc prostrati per horas tres in faciem, benedixerunt Deum: et exsurgentes narraverunt omnia mirabilia eius.


Caput 13

 Aperiens autem Tobias senior os suum, benedixit Dominum, et dixit: Magnus es, Domine, in aeternum, et in omnia saecula regnum tuum:
 quoniam tu flagellas, et salvas; deducis ad inferos, et reducis: et non est qui effugiat manum tuam.
 Confitemini Domino, filii Israel, et in conspectu gentium laudate eum:
 quoniam ideo dispersit vos inter gentes quae ignorant eum, ut vos enarretis mirabilia eius, et faciatis scire eos quia non est alius deus omnipotens praeter eum.
 Ipse castigavit nos propter iniquitates nostras, et ipse salvabit nos propter misericordiam suam.
 Aspicite ergo quae fecit nobiscum, et cum timore et tremore confitemini illi: regemque saeculorum exaltate in operibus vestris.
 Ego autem in terra captivitatis meae confitebor illi: quoniam ostendit maiestatem suam in gentem peccatricem.
 Convertimini itaque peccatores, et facite iustitiam coram Deo, credentes quod faciat vobiscum misericordiam suam.
 Ego autem et anima mea in eo laetabimur.
 Benedicite Dominum omnes electi eius: agite dies laetitiae, et confitemini illi.
 Ierusalem civitas Dei, castigavit te Dominus in operibus manuum tuarum.
 Confitere Domino in bonis tuis, et benedic Deum saeculorum: ut reaedificet in te tabernaculum suum, et revocet ad te omnes captivos, et gaudeas in omnia saecula saeculorum.
 Luce splendida fulgebis, et omnes fines terrae adorabunt te.
 Nationes ex longinquo ad te venient, et munera deferentes adorabunt in te Dominum, et terram tuam in sanctificationem habebunt:
 nomen enim magnum invocabunt in te.
 Maledicti erunt qui contempserint te, et condemnati erunt omnes qui blasphemaverint te: benedictique erunt qui aedificaverint te.
 Tu autem laetaberis in filiis tuis, quoniam omnes benedicentur, et congregabuntur ad Dominum.
 Beati omnes qui diligunt te, et qui gaudent super pace tua.
 Anima mea, benedic Dominum, quoniam liberavit Ierusalem civitatem suam a cunctis tribulationibus eius Dominus Deus noster.
 Beatus ero si fuerint reliquiae seminis mei ad videndam claritatem Ierusalem.
 Portae Ierusalem ex sapphiro et smaragdo aedificabuntur, et ex lapide pretioso omnis circuitus murorum eius.
 Ex lapide candido et mundo omnes plateae eius sternentur, et per vicos eius alleluia cantabitur.
 Benedictus Dominus, qui exaltavit eam, et sit regnum eius in saecula saeculorum super eam. Amen.


Caput 14

 Et consummati sunt sermones Tobiae. Et postquam illuminatus est Tobias, vixit annis quadraginta duobus, et vidit filios nepotum suorum.
 Completis itaque annis centum duobus, sepultus est honorifice in Ninive.
 Quinquaginta namque et sex annorum lumen oculorum amisit, sexagenarius vero recepit.
 Reliquum vero vitae suae in gaudio fuit, et cum bono profectu timoris Dei perrexit in pace.
 In hora autem mortis suae vocavit ad se Tobiam filium suum, et septem iuvenes filios eius nepotes suos, dixitque eis:
 Prope erit interitus Ninive: non enim excidit verbum Domini: et fratres nostri, qui dispersi sunt a terra Israel, revertentur ad eam.
 Omnis autem deserta terra eius replebitur, et domus Dei, quae in ea incensa est, iterum reaedificabitur: ibique revertentur omnes timentes Deum,
 et relinquent gentes idola sua, et venient in Ierusalem, et inhabitabunt in ea:
 et gaudebunt in ea omnes reges terrae, adorantes regem Israel.
 Audite ergo, filii mei, patrem vestrum: servite Domino in veritate, et inquirite ut faciatis quae placita sunt illi:
 et filiis vestris mandate ut faciant iustitias et eleemosynas, ut sint memores Dei, et benedicant eum in omni tempore in veritate, et in tota virtute sua.
 Nunc ergo filii, audite me, et nolite manere hic: sed quacumque die sepelieritis matrem vestram circa me in uno sepulchro, ex eo dirigite gressus vestros ut exeatis hinc:
 video enim quia iniquitas eius finem dabit ei.
 Factum est autem post obitum matris suae, Tobias abscessit ex Ninive cum uxore sua, et filiis, et filiorum filiis, et reversus est ad soceros suos:
 invenitque eos incolumes in senectute bona: et curam eorum gessit, et ipse clausit oculos eorum: et omnem haereditatem domus Raguelis ipse percepit: viditque quintam generationem, filios filiorum suorum.
 Et completis annis nonaginta novem in timore Domini, cum gaudio sepelierunt eum.
 Omnis autem cognatio eius et omnis generatio eius in bona vita et in sancta conversatione permansit, ita ut accepti essent tam Deo quam hominibus, et cunctis habitantibus in terra.


Liber Iudith



Caput 1

 Arphaxad itaque, rex Medorum, subiugaverat multas gentes imperio suo, et ipse aedificavit civitatem potentissimam, quam appellavit Ecbatanis,
 ex lapidibus quadratis et sectis: fecit muros eius in altitudinem cubitorum septuaginta, et in latitudinem cubitorum triginta: turres vero eius posuit in altitudinem cubitorum centum.
 Per quadrum vero earum latus utrumque vicenorum pedum spatio tendebatur, posuitque portas eius in altitudinem turrium:
 et gloriabatur quasi potens in potentia exercitus sui, et in gloria quadrigarum suarum.
 Anno igitur duodecimo regni sui, Nabuchodonosor rex Assyriorum, qui regnabat in Ninive civitate magna, pugnavit contra Arphaxad, et obtinuit eum
 in campo magno qui appellatur Ragau, circa Euphraten, et Tigrin, et Iadason, in campo Erioch regis Elicorum.
 Tunc exaltatum est regnum Nabuchodonosor, et cor eius elevatum est: et misit ad omnes qui habitabant in Cilicia, et Damasco, et Libano,
 et ad gentes quae sunt in Carmelo et Cedar, et inhabitantes Galilaeam in campo magno Esdrelon,
 et ad omnes qui erant in Samaria, et trans flumen Iordanem usque ad Ierusalem, et omnem terram Iesse quousque perveniatur ad terminos Aethiopiae.
 Ad hos omnes misit nuntios Nabuchodonosor rex Assyriorum:
 qui omnes uno animo contradixerunt, et remiserunt eos vacuos, et sine honore abiecerunt.
 Tunc indignatus Nabuchodonosor rex adversus omnem terram illam, iuravit per thronum et regnum suum quod defenderet se de omnibus regionibus his.


Caput 2

 Anno tertiodecimo Nabuchodonosor regis, vigesima et secunda die mensis primi, factum est verbum in domo Nabuchodonosor regis Assyriorum ut defenderet se.
 Vocavitque omnes maiores natu, omnesque duces et bellatores suos, et habuit cum eis mysterium consilii sui:
 dixitque cogitationem suam in eo esse, ut omnem terram suo subiugaret imperio.
 Quod dictum cum placuisset omnibus, vocavit Nabuchodonosor rex Holofernem principem militiae suae,
 et dixit ei: Egredere adversus omne regnum occidentis, et contra eos praecipue, qui contempserunt imperium meum.
 Non parcet oculus tuus ulli regno, omnemque urbem munitam subiugabis mihi.
 Tunc Holofernes vocavit duces et magistratus virtutis Assyriorum, et dinumeravit viros in expeditionem sicut praecepit ei rex, centum viginti millia peditum pugnatorum, et equitum sagittariorum duodecim millia.
 Omnemque expeditionem suam fecit praeire in multitudine innumerabilium camelorum, cum his quae exercitibus sufficerent copiose, boum quoque armenta, gregesque ovium, quorum non erat numerus.
 Frumentum ex omni Syria in transitu suo parari constituit.
 Aurum vero et argentum de domo regis assumpsit multum nimis.
 Et profectus est ipse, et omnis exercitus cum quadrigis, et equitibus, et sagittariis: qui cooperuerunt faciem terrae sicut locustae.
 Cumque pertransisset fines Assyriorum, venit ad magnos montes Ange, qui sunt a sinistro Ciliciae: ascenditque omnia castella eorum, et obtinuit omnem munitionem.
 Effregit autem civitatem opinatissimam Melothi, praedavitque omnes filios Tharsis et filios Ismael qui erant contra faciem deserti, et ad austrum terrae Cellon.
 Et transivit Euphraten, et venit in Mesopotamiam: et fregit omnes civitates excelsas quae erant ibi, a torrente Mambre usquequo perveniatur ad mare:
 et occupavit terminos eius, a Cilicia usque ad fines Iapheth qui sunt ad austrum.
 Abduxitque omnes filios Madian, et praedavit omnem locupletationem eorum, omnesque resistentes sibi occidit in ore gladii.
 Et post haec descendit in campos Damasci in diebus messis, et succendit omnia sata, omnesque arbores, et vineas fecit incidi:
 et cecidit timor illius super omnes inhabitantes terram.


Caput 3

 Tunc miserunt legatos suos universarum urbium ac provinciarum reges ac principes, Syriae scilicet Mesopotamiae, et Syriae Sobal, et Libyae, atque Ciliciae: qui venientes ad Holofernem, dixerunt:
 Desinat indignatio tua circa nos: melius est enim ut viventes serviamus Nabuchodonosor regi magno, et subditi simus tibi, quam morientes cum interitu nostro ipsi servitutis nostrae damna patiamur.
 Omnis civitas nostra, omnisque possessio, omnes montes, et colles, et campi, et armenta boum, gregesque ovium, et caprarum, equorumque et camelorum, et universae facultates nostrae atque familiae, in conspectu tuo sunt:
 sint omnia nostra sub lege tua.
 Nos, et filii nostri, servi tui sumus.
 Veni nobis pacificus dominus, et utere servitio nostro, sicut placuerit tibi.
 Tunc descendit de montibus cum equitibus in virtute magna, et obtinuit omnem civitatem, et omnem inhabitantem terram.
 De universis autem urbibus assumpsit sibi auxiliarios viros fortes, et electos ad bellum.
 Tantusque metus provinciis illis incubuit, ut universarum urbium habitatores principes et honorati simul cum populis exirent obviam venienti,
 excipientes eum cum coronis et lampadibus, ducentes choros in tympanis et tibiis.
 Nec ista tamen facientes, ferocitatem eius pectoris mitigare potuerunt:
 nam et civitates eorum destruxit, et lucos eorum excidit.
 Praeceperat enim illi Nabuchodonosor rex, ut omnes deos terrae exterminaret, videlicet ut ipse solus diceretur deus ab his nationibus quae potuissent Holofernis potentia subiugari.
 Pertransiens autem Syriam Sobal, et omnem Apameam, omnemque Mesopotamiam, venit ad Idumaeos in terram Gabaa,
 accepitque civitates eorum, et sedit ibi per triginta dies, in quibus diebus adunari praecepit universum exercitum virtutis suae.


Caput 4

 Tunc audientes haec filii Israel qui habitabant in terra Iuda, timuerunt valde a facie eius.
 Tremor et horror invasit sensus eorum, ne hoc faceret Ierusalem et templo Domini, quod fecerat ceteris civitatibus et templis earum.
 Et miserunt in omnem Samariam per circuitum usque Iericho, et praeoccupaverunt omnes vertices montium:
 et muris circumdederunt vicos suos, et congregaverunt frumenta in praeparationem pugnae.
 Sacerdos etiam Eliachim scripsit ad universos qui erant contra Esdrelon, quae est contra faciem campi magni iuxta Dothain, et universos per quos viae transitus esse poterat,
 ut obtinerent ascensus montium, per quos via esse poterat ad Ierusalem, et illic custodirent ubi angustum iter esse poterat inter montes.
 Et fecerunt filii Israel secundum quod constituerat eis sacerdos Domini Eliachim.
 Et clamavit omnis populus ad Dominum instantia magna, et humiliaverunt animas suas in ieiuniis et orationibus, ipsi et mulieres eorum.
 Et induerunt se sacerdotes ciliciis, et infantes prostraverunt contra faciem templi Domini, et altare Domini operuerunt cilicio:
 et clamaverunt ad Dominum Deum Israel unanimiter ne darentur in praedam infantes eorum, et uxores eorum in divisionem, et civitates eorum in exterminium, et sancta eorum in pollutionem, et fierent opprobrium gentibus.
 Tunc Eliachim sacerdos Domini magnus circuivit omnem Israel, allocutusque est eos,
 dicens: Scitote quoniam exaudiet Dominus preces vestras, si manentes permanseritis in ieiuniis et orationibus in conspectu Domini.
 Memores estote Moysi servi Domini, qui Amalec confidentem in virtute sua, et in potentia sua, et in exercitu suo, et in clypeis suis, et in curribus suis, et in equitibus suis, non ferro pugnando, sed precibus sanctis orando deiecit:
 sic erunt universi hostes Israel, si perseveraveritis in hoc opere quod coepistis.
 Ad hanc igitur exhortationem eius deprecantes Dominum, permanebant in conspectu Domini,
 ita ut etiam hi qui offerebant Domino holocausta, praecincti ciliciis offerrent sacrificia Domino, et erat cinis super capita eorum.
 Et ex toto corde suo omnes orabant Deum, ut visitaret populum suum Israel.


Caput 5

 Nuntiatumque est Holoferni principi militiae Assyriorum, quod filii Israel praepararent se ad resistendum, ac montium itinera conclusissent:
 et furore nimio exarsit in iracundia magna, vocavitque omnes principes Moab et duces Ammon,
 et dixit eis: Dicite mihi quis sit populus iste, qui montana obsidet: aut quae, et quales, et quantae sint civitates eorum: quae etiam sit virtus eorum, aut quae sit multitudo eorum, vel quis rex militiae illorum:
 et quare prae omnibus qui habitant in oriente, isti contempserunt nos, et non exierunt obviam nobis ut susciperent nos cum pace?
 Tunc Achior dux omnium filiorum Ammon respondens, ait: Si digneris audire, domine mi, dicam veritatem in conspectu tuo de populo isto qui in montanis habitat, et non egredietur verbum falsum ex ore meo.
 Populus iste ex progenie Chaldaeorum est.
 Hic primum in Mesopotamia habitavit, quoniam noluerunt sequi deos patrum suorum, qui erant in terra Chaldaeorum.
 Deserentes itaque caeremonias patrum suorum, quae in multitudine deorum erant,
 unum Deum caeli coluerunt, qui et praecepit eis ut exirent inde et habitarent in Charan. Cumque operuisset omnem terram fames, descenderunt in Aegyptum, illicque per quadringentos annos sic multiplicati sunt, ut dinumerari eorum non posset exercitus.
 Cumque gravaret eos rex Aegypti, atque in aedificationibus urbium suarum in luto et latere subiugasset eos, clamaverunt ad Dominum suum, et percussit totam terram Aegypti plagis variis.
 Cumque eiecissent eos Aegyptii a se, et cessasset plaga ab eis, et iterum eos vellent capere, et ad suum servitium revocare,
 fugientibus his, Deus caeli mare aperuit, ita ut hinc inde aquae quasi murus solidarentur, et isti pede sicco fundum maris perambulando transirent.
 In quo loco dum innumerabilis exercitus Aegyptiorum eos persequeretur, ita aquis coopertus est, ut non remaneret vel unus, qui factum posteris nuntiaret.
 Egressi vero mare Rubrum, deserta Sina montis occupaverunt, in quibus numquam homo habitare potuit, vel filius hominis requievit.
 Illic fontes amari obdulcati sunt eis ad bibendum, et per annos quadraginta annonam de caelo consecuti sunt.
 Ubicumque ingressi sunt sine arcu et sagitta, et absque scuto et gladio, Deus eorum pugnavit pro eis, et vicit.
 Et non fuit qui insultaret populo isti, nisi quando recessit a cultu Domini Dei sui.
 Quotiescumque autem praeter ipsum Deum suum, alterum coluerunt, dati sunt in praedam, et in gladium, et in opprobrium.
 Quotiescumque autem poenituerunt se recessisse a cultura Dei sui, dedit eis Deus caeli virtutem resistendi.
 Denique Chananaeum regem, et Iebusaeum, et Pherezaeum, et Hethaeum, et Hevaeum, et Amorrhaeum, et omnes potentes in Hesebon prostraverunt, et terras eorum et civitates eorum ipsi possederunt:
 et usque dum non peccarent in conspectu Dei sui, erant cum illis bona: Deus enim illorum odit iniquitatem.
 Nam et ante hos annos cum recessissent a via quam dederat illis Deus ut ambularent in ea, exterminati sunt praeliis a multis nationibus, et plurimi eorum captivi abducti sunt in terram non suam.
 Nuper autem reversi ad Dominum Deum suum, ex dispersione qua dispersi fuerant, adunati sunt, et ascenderunt montana haec omnia, et iterum possident Ierusalem, ubi sunt sancta eorum.
 Nunc ergo mi domine, perquire si est aliqua iniquitas eorum in conspectu Dei eorum: ascendamus ad illos, quoniam tradens tradet illos Deus eorum tibi, et subiugati erunt sub iugo potentiae tuae.
 Si vero non est offensio populi huius coram Deo suo, non poterimus resistere illis, quoniam Deus eorum defendet illos: et erimus in opprobrium universae terrae.
 Et factum est, cum cessasset loqui Achior verba haec, irati sunt omnes magnates Holofernis, et cogitabant interficere eum, dicentes ad alterutrum:
 Quis est iste, qui filios Israel posse dicat resistere regi Nabuchodonosor et exercitibus eius, homines inermes, et sine virtute, et sine peritia artis pugnae?
 Ut ergo agnoscat Achior quoniam fallit nos, ascendamus in montana: et cum capti fuerint potentes eorum, tunc cum eisdem gladio transverberabitur:
 ut sciat omnis gens quoniam Nabuchodonosor deus terrae est, et praeter ipsum alius non est.


Caput 6

 Factum est autem cum cessassent loqui, indignatus Holofernes vehementer, dixit ad Achior:
 Quoniam prophetasti nobis, dicens quod gens Israel defendatur a Deo suo, ut ostendam tibi quoniam non est deus nisi Nabuchodonosor,
 cum percusserimus eos omnes, sicut hominem unum, tunc et ipse cum illis Assyriorum gladio interibis, et omnis Israel tecum perditione disperiet:
 et probabis quoniam Nabuchodonosor dominus sit universae terrae: tuncque gladius militiae meae transiet per latera tua, et confixus cades inter vulneratos Israel, et non respirabis ultra, donec extermineris cum illis.
 Porro autem si prophetiam tuam veram existimas, non concidat vultus tuus: et pallor qui faciem tuam obtinet abscedat a te, si verba mea haec putas impleri non posse.
 Ut autem noveris quia simul cum illis haec experieris, ecce ex hac hora illorum populo sociaberis, ut, dum dignas mei gladii poenas exceperint, ipse simul ultioni subiaceas.
 Tunc Holofernes praecepit servis suis ut comprehenderent Achior, et perducerent eum in Bethuliam, et traderent eum in manus filiorum Israel.
 Et accipientes eum servi Holofernis, profecti sunt per campestria: sed cum appropinquassent ad montana, exierunt contra eos fundibularii.
 Illi autem divertentes a latere montis, ligaverunt Achior ad arborem manibus et pedibus, et sic vinctum restibus dimiserunt eum, et reversi sunt ad dominum suum.
 Porro filii Israel descendentes de Bethulia, venerunt ad eum: quem solventes, duxerunt ad Bethuliam, atque in medium populi illum statuentes, percunctati sunt quid rerum esset quod illum vinctum Assyrii reliquissent.
 In diebus illis erant illic principes Ozias filius Micha de tribu Simeon, et Charmi, qui et Gothoniel.
 In medio itaque seniorum, et in conspectu omnium, Achior dixit omnia quae locutus ipse fuerat ab Holoferne interrogatus: et qualiter populus Holofernis voluisset propter hoc verbum interficere eum,
 et quemadmodum ipse Holofernes iratus iusserit eum Israelitis hac de causa tradi, ut dum vicerit filios Israel, tunc et ipsum Achior diversis iubeat interire suppliciis, propter hoc quod dixisset: Deus caeli defensor eorum est.
 Cumque Achior universa haec exposuisset, omnis populus cecidit in faciem, adorantes Dominum, et communi lamentatione et fletu unanimes preces suas Domino effuderunt,
 dicentes: Domine Deus caeli et terrae, intuere superbiam eorum, et respice ad nostram humilitatem, et faciem sanctorum tuorum attende, et ostende quoniam non derelinquis praesumentes de te: et praesumentes de se, et de sua virtute gloriantes, humilias.
 Finito itaque fletu, et per totam diem oratione populorum completa, consolati sunt Achior,
 dicentes: Deus patrum nostrorum, cuius tu virtutem praedicasti, ipse tibi hanc dabit vicissitudinem, ut eorum magis tu interitum videas.
 Cum vero Dominus Deus noster dederit hanc libertatem servis suis, sit et tecum Deus in medio nostri: ut sicut placuerit tibi, ita cum tuis omnibus converseris nobiscum.
 Tunc Ozias, finito consilio, suscepit eum in domum suam, et fecit ei coenam magnam.
 Et vocatis omnibus presbyteris, simul expleto ieiunio refecerunt.
 Postea vero convocatus est omnis populus, et per totam noctem intra ecclesiam oraverunt, petentes auxilium a Deo Israel.


Caput 7

 Holofernes autem altera die praecepit exercitibus suis ut ascenderent contra Bethuliam.
 Erant autem pedites bellatorum centum viginti millia, et equites viginti duo millia, praeter praeparationes virorum illorum quos occupaverat captivitas, et abducti fuerant de provinciis et urbibus universae iuventutis.
 Omnes paraverunt se pariter ad pugnam contra filios Israel, et venerunt per crepidinem montis usque ad apicem, qui respicit super Dothain, a loco qui dicitur Belma usque ad Chelmon, qui est contra Esdrelon.
 Filii autem Israel, ut viderunt multitudinem illorum, prostraverunt se super terram, mittentes cinerem super capita sua, unanimes orantes ut Deus Israel misericordiam suam ostenderet super populum suum.
 Et assumentes arma sua bellica, sederunt per loca quae ad angusti itineris tramitem dirigunt inter montosa, et erant custodientes ea tota die et nocte.
 Porro Holofernes, dum circuit per gyrum, reperit quod fons qui influebat, aquaeductum illorum a parte australi extra civitatem dirigeret: et incidi praecepit aquaeductum illorum.
 Erant tamen non longe a muris fontes, ex quibus furtim videbantur haurire aquam ad refocillandum potius quam ad potandum.
 Sed filii Ammon et Moab accesserunt ad Holofernem, dicentes: Filii Israel non in lancea nec in sagitta confidunt, sed montes defendunt illos, et muniunt illos colles in praecipitio constituti.
 Ut ergo sine congressione pugnae possis superare eos, pone custodes fontium, ut non hauriant aquam ex eis, et sine gladio interficies eos, vel certe fatigati tradent civitatem suam, quam putant in montibus positam superari non posse.
 Et placuerunt verba haec coram Holoferne et coram satellitibus eius, et constituit per gyrum centenarios per singulos fontes.
 Cumque ista custodia per dies viginti fuisset expleta, defecerunt cisternae et collectiones aquarum omnibus habitantibus Bethuliam, ita ut non esset intra civitatem unde satiarentur vel una die, quoniam ad mensuram dabatur populis aqua quotidie.
 Tunc ad Oziam congregati omnes viri feminaeque, iuvenes et parvuli, omnes simul una voce
 dixerunt: Iudicet Deus inter nos et te, quoniam fecisti in nos mala, nolens loqui pacifice cum Assyriis, et propter hoc vendidit nos Deus in manibus eorum.
 Et ideo non est qui adiuvet, cum prosternamur ante oculos eorum in siti, et perditione magna.
 Et nunc congregate universos qui in civitate sunt, ut sponte tradamus nos omnes populo Holofernis.
 Melius est enim ut captivi benedicamus Dominum viventes, quam moriamur, et simus opprobrium omni carni, cum viderimus uxores nostras et infantes nostros mori ante oculos nostros.
 Contestamur hodie caelum et terram, et Deum patrum nostrorum, qui ulciscitur nos secundum peccata nostra, ut iam tradatis civitatem in manu militiae Holofernis, et sit finis noster brevis in ore gladii, qui longior efficitur in ariditate sitis.
 Et cum haec dixissent, factus est fletus et ululatus magnus in ecclesia ab omnibus, et per multas horas una voce clamaverunt ad Deum, dicentes:
 Peccavimus cum patribus nostris: iniuste egimus, iniquitatem fecimus.
 Tu, quia pius es, miserere nostri, aut in tuo flagello vindica iniquitates nostras, et noli tradere confitentes te populo qui ignorat te,
 ut non dicant inter gentes: Ubi est Deus eorum?
 Et cum fatigati ex his clamoribus et his fletibus lassati siluissent,
 exsurgens Ozias infusus lacrimis, dixit: Aequo animo estote, fratres, et hos quinque dies expectemus a Domino misericordiam.
 Forsitan enim indignationem suam abscindet, et dabit gloriam nomini suo.
 Si autem transactis quinque diebus non venerit adiutorium, faciemus haec verba quae locuti estis.


Caput 8

 Et factum est cum audisset haec verba Iudith vidua, quae erat filia Merari filii Idox filii Ioseph filii Oziae filii Elai filii Iamnor filii Gedeon filii Raphaim filii Achitob filii Melchiae filii Enan filii Nathaniae filii Salathiel filii Simeon filii Ruben,
 et vir eius fuit Manasses, qui mortuus est in diebus messis hordeaceae:
 instabat enim super alligantes manipulos in campo, et venit aestus super caput eius, et mortuus est in Bethulia civitate sua, et sepultus est illic cum patribus suis.
 Erat autem Iudith relicta eius vidua iam annis tribus et mensibus sex.
 Et in superioribus domus suae fecit sibi secretum cubiculum, in quo cum puellis suis clausa morabatur,
 et habens super lumbos suos cilicium, ieiunabat omnibus diebus vitae suae, praeter sabbata et neomenias et festa domus Israel.
 Erat autem eleganti aspectu nimis, cui vir suus reliquerat divitias multas, et familiam copiosam, ac possessiones armentis boum, et gregibus ovium plenas.
 Et erat haec in omnibus famosissima, quoniam timebat Dominum valde, nec erat qui loqueretur de illa verbum malum.
 Haec itaque cum audisset quoniam Ozias promisisset quod transacto quinto die traderet civitatem, misit ad presbyteros Chabri et Charmi.
 Et venerunt ad illam, et dixit illis: Quod est hoc verbum, in quo consensit Ozias, ut tradat civitatem Assyriis si intra quinque dies non venerit vobis adiutorium?
 et qui estis vos, qui tentatis Dominum?
 non est iste sermo qui misericordiam provocet, sed potius qui iram excitet, et furorem accendat.
 Posuistis vos tempus miserationis Domini, et in arbitrium vestrum, diem constituistis ei.
 Sed quia patiens Dominus est, in hoc ipso poeniteamus, et indulgentiam eius fusis lacrimis postulemus:
 non enim quasi homo sic Deus comminabitur, neque sicut filius hominis ad iracundiam inflammabitur.
 Et ideo humiliemus illi animas nostras, et in spiritu constituti humiliato, servientes illi
 dicamus flentes Domino, ut secundum voluntatem suam sic faciat nobiscum misericordiam suam: ut sicut conturbatum est cor nostrum in superbia eorum, ita etiam de nostra humilitate gloriemur:
 quoniam non sumus secuti peccata patrum nostrorum, qui dereliquerunt Deum suum, et adoraverunt deos alienos,
 pro quo scelere dati sunt in gladium, et in rapinam, et in confusionem inimicis suis: nos autem alterum deum nescimus praeter ipsum.
 Expectemus humiles consolationem eius, et exquiret sanguinem nostrum de afflictionibus inimicorum nostrorum, et humiliabit omnes gentes, quaecumque insurgunt contra nos, et faciet illas sine honore Dominus Deus noster.
 Et nunc fratres, quoniam vos estis presbyteri in populo Dei, et ex vobis pendet anima illorum, ad eloquium vestrum corda eorum erigite, ut memores sint quia tentati sunt patres nostri, ut probarentur si vere colerent Deum suum.
 Memores esse debent quomodo pater noster Abraham tentatus est, et per multas tribulationes probatus, Dei amicus effectus est.
 Sic Isaac, sic Iacob, sic Moyses, et omnes qui placuerunt Deo, per multas tribulationes transierunt fideles.
 Illi autem qui tentationes non susceperunt cum timore Domini, et impatientiam suam et improperium murmurationis suae contra Dominum protulerunt,
 exterminati sunt ab exterminatore, et a serpentibus perierunt.
 Et nos ergo non ulciscamur nos pro his quae patimur,
 sed reputantes peccatis nostris haec ipsa supplicia minora esse flagella Domini, quibus quasi servi corripimur ad emendationem, et non ad perditionem nostram evenisse credamus.
 Et dixerunt illi Ozias et presbyteri: Omnia quae locuta es, vera sunt, et non est in sermonibus tuis ulla reprehensio.
 Nunc ergo ora pro nobis, quoniam mulier sancta es, et timens Deum.
 Et dixit illis Iudith: Sicut quod potui loqui, Dei esse cognoscitis,
 ita quod facere disposui, probate si ex Deo est, et orate ut firmum faciat Deus consilium meum.
 Stabitis vos ad portam nocte ista, et ego exeam cum abra mea: et orate, ut sicut dixistis, in diebus quinque respiciat Dominus populum suum Israel.
 Vos autem nolo ut scrutemini actum meum, et usque dum renuntiem vobis, nihil aliud fiat, nisi oratio pro me ad Dominum Deum nostrum.
 Et dixit ad eam Ozias princeps Iuda: Vade in pace, et Dominus sit tecum in ultionem inimicorum nostrorum. Et revertentes abierunt.


Caput 9

 Quibus ascendentibus, Iudith ingressa est oratorium suum: et induens se cilicio, posuit cinerem super caput suum: et prosternens se Domino, clamabat ad Dominum, dicens:
 Domine Deus patris mei Simeon, qui dedisti illi gladium in defensionem alienigenarum, qui violatores extiterunt in coinquinatione sua, et denudaverunt femur virginis in confusionem:
 et dedisti mulieres illorum in praedam, et filias illorum in captivitatem: et omnem praedam in divisionem servis tuis, qui zelaverunt zelum tuum: subveni, quaeso te, Domine Deus meus, mihi viduae.
 Tu enim fecisti priora, et illa post illa cogitasti: et hoc factum est quod ipse voluisti.
 Omnes enim viae tuae paratae sunt, et tua iudicia in tua providentia posuisti.
 Respice castra Assyriorum nunc, sicut tunc castra Aegyptiorum videre dignatus es, quando post servos tuos armati currebant, confidentes in quadrigis, et in equitatu suo, et in multitudine bellatorum.
 Sed aspexisti super castra eorum, et tenebrae fatigaverunt eos.
 Tenuit pedes eorum abyssus, et aquae operuerunt eos.
 Sic fiant et isti, Domine, qui confidunt in multitudine sua, et in curribus suis, et in contis, et in scutis, et in sagittis suis, et in lanceis gloriantur,
 et nesciunt quia tu ipse es Deus noster, qui conteris bella ab initio, et Dominus nomen est tibi.
 Erige brachium tuum sicut ab initio, et allide virtutem illorum in virtute tua: cadat virtus eorum in iracundia tua, qui promittunt se violare sancta tua, et polluere tabernaculum nominis tui, et deiicere gladio suo cornu altaris tui.
 Fac, Domine, ut gladio proprio eius superbia amputetur:
 capiatur laqueo oculorum suorum in me, et percuties eum ex labiis caritatis meae.
 Da mihi in animo constantiam ut contemnam illum, et virtutem, ut evertam illum.
 Erit enim hoc memoriale nominis tui, cum manus feminae deiecerit eum.
 Non enim in multitudine est virtus tua, Domine, neque in equorum viribus voluntas tua est, nec superbi ab initio placuerunt tibi: sed humilium et mansuetorum semper tibi placuit deprecatio.
 Deus caelorum, creator aquarum, et Dominus totius creaturae, exaudi me miseram deprecantem, et de tua misericordia praesumentem.
 Memento, Domine, testamenti tui, et da verbum in ore meo, et in corde meo consilium corrobora, ut domus tua in sanctificatione tua permaneat:
 et omnes gentes agnoscant quia tu es Deus, et non est alius praeter te.


Caput 10

 Factum est autem, cum cessasset clamare ad Dominum, surrexit de loco in quo iacuerat prostrata ad Dominum.
 Vocavitque abram suam, et descendens in domum suam, abstulit a se cilicium, et exuit se vestimentis viduitatis suae,
 et lavit corpus suum, et unxit se myro optimo, et discriminavit crinem capitis sui, et imposuit mitram super caput suum, et induit se vestimentis iucunditatis suae, induitque sandalia pedibus suis, assumpsitque dextraliola, et lilia, et inaures, et annulos, et omnibus ornamentis suis ornavit se.
 Cui etiam Dominus contulit splendorem: quoniam omnis ista compositio non ex libidine, sed ex virtute pendebat: et ideo Dominus hanc in illam pulchritudinem ampliavit, ut incomparabili decore omnium oculis appareret.
 Imposuit itaque abrae suae ascoperam vini, et vas olei, et polentam, et palathas, et panes, et caseum, et profecta est.
 Cumque venissent ad portam civitatis, invenerunt expectantem Oziam et presbyteros civitatis.
 Qui cum vidissent eam, stupentes mirati sunt nimis pulchritudinem eius.
 Nihil tamen interrogantes eam, dimiserunt transire, dicentes: Deus patrum nostrorum det tibi gratiam, et omne consilium tui cordis sua virtute corroboret, ut glorietur super te Ierusalem, et sit nomen tuum in numero sanctorum et iustorum.
 Et dixerunt hi qui illic erant omnes una voce: Fiat, fiat.
 Iudith vero orans Dominum, transivit per portas, ipsa et abra eius.
 Factum est autem cum descenderet montem, circa ortum diei, occurrerunt ei exploratores Assyriorum, et tenuerunt eam, dicentes: Unde venis? aut quo vadis?
 Quae respondit: Filia sum Hebraeorum, ideo ego fugi a facie eorum, quoniam futurum agnovi quod dentur vobis in depraedationem, pro eo quod contemnentes vos, noluerunt ultro tradere seipsos ut invenirent misericordiam in conspectu vestro.
 Hac de causa cogitavi mecum, dicens: Vadam ad faciem principis Holofernis, ut indicem illi secreta illorum, et ostendam illi quo aditu possit obtinere eos, ita ut non cadat vir unus de exercitu eius.
 Et cum audissent viri illi verba eius, considerabant faciem eius, et erat in oculis eorum stupor, quoniam pulchritudinem eius mirabantur nimis.
 Et dixerunt ad eam: Conservasti animam tuam, eo quod tale reperisti consilium, ut descenderes ad dominum nostrum.
 Hoc autem scias, quoniam cum steteris in conspectu eius, bene tibi faciet, et eris gratissima in corde eius. Duxeruntque illam ad tabernaculum Holofernis, annuntiantes eam.
 Cumque intrasset ante faciem eius, statim captus est in suis oculis Holofernes.
 Dixeruntque ad eum satellites eius: Quis contemnat populum Hebraeorum, qui tam decoras mulieres habent, ut non pro his merito pugnare contra eos debeamus?
 Videns itaque Iudith Holofernem sedentem in conopeo, quod erat ex purpura, et auro, et smaragdo, et lapidibus pretiosis intextum,
 et cum in faciem eius intendisset, adoravit eum, prosternens se super terram. Et elevaverunt eam servi Holofernis, iubente domino suo.


Caput 11

 Tunc Holofernes dixit ei: Aequo animo esto, et noli pavere in corde tuo: quoniam ego numquam nocui viro qui voluit servire Nabuchodonosor regi:
 populus autem tuus, si non contempsisset me, non levassem lanceam meam super eum.
 Nunc autem dic mihi, qua ex causa recessisti ab illis, et placuit tibi ut venires ad nos?
 Et dixit illi Iudith: Sume verba ancillae tuae, quoniam si secutus fueris verba ancillae tuae, perfectam rem faciet Dominus tecum.
 Vivit enim Nabuchodonosor rex terrae, et vivit virtus eius, quae est in te ad correptionem omnium animarum errantium: quoniam non solum homines serviunt illi per te, sed et bestiae agri obtemperant illi.
 Nuntiatur enim animi tui industria universis gentibus, et indicatum est omni saeculo quoniam tu solus bonus et potens es in omni regno eius: et disciplina tua omnibus provinciis praedicatur.
 Nec hoc latet, quod locutus est Achior, nec illud ignoratur, quod ei iusseris evenire.
 Constat enim Deum nostrum sic peccatis offensum, ut mandaverit per prophetas suos ad populum quod tradat eum pro peccatis suis.
 Et quoniam sciunt se offendisse Deum suum filii Israel, tremor tuus super ipsos est.
 Insuper etiam fames invasit eos, et ab ariditate aquae iam inter mortuos computantur.
 Denique hoc ordinant, ut interficient pecora sua, et bibant sanguinem eorum:
 et sancta Domini Dei sui, quae praecepit Deus non contingi, in frumento, vino, et oleo, haec cogitaverunt impendere, et volunt consumere quae nec manibus deberent contingere: ergo quoniam haec faciunt, certum est quod in perditionem dabuntur.
 Quod ego ancilla tua cognoscens, fugi ab illis, et misit me Dominus haec ipsa nuntiare tibi.
 Ego enim ancilla tua Deum colo, etiam nunc apud te: et exiet ancilla tua, et orabo Deum,
 et dicet mihi quando eis reddat peccatum suum, et veniens nuntiabo tibi, ita ut ego adducam te per mediam Ierusalem, et habebis omnem populum Israel, sicut oves quibus non est pastor, et non latrabit vel unus canis contra te:
 quoniam haec mihi dicta sunt per providentiam Dei,
 et quoniam iratus est illis Deus, haec ipsa missa sum nuntiare tibi.
 Placuerunt autem omnia verba haec coram Holoferne, et coram pueris eius, et mirabantur sapientiam eius, et dicebant alter ad alterum:
 Non est talis mulier super terram in aspectu, in pulchritudine, et in sensu verborum.
 Et dixit ad illam Holofernes: Benefecit Deus, qui misit te ante populum, ut des illum tu in manibus nostris:
 et quoniam bona est promissio tua, si fecerit mihi hoc Deus tuus, erit et Deus meus, et tu in domo Nabuchodonosor magna eris, et nomen tuum nominabitur in universa terra.


Caput 12

 Tunc iussit eam introire ubi repositi erant thesauri eius, et iussit illic manere eam, et constituit quid daretur illi de convivio suo.
 Cui respondit Iudith, et dixit: Nunc non potero manducare ex his quae mihi praecipis tribui, ne veniat super me offensio: ex his autem quae mihi detuli, manducabo.
 Cui Holofernes ait: Si defecerint tibi ista, quae tecum detulisti, quid faciemus tibi?
 Et dixit Iudith: Vivit anima tua, domine meus, quoniam non expendet omnia haec ancilla tua, donec faciat Deus in manu mea haec quae cogitavi. Et induxerunt illam servi eius in tabernaculum quod praeceperat.
 Et petiit dum introiret, ut daretur ei copia nocte et ante lucem egrediendi foras ad orationem, et deprecandi Dominum.
 Et praecepit cubiculariis suis ut sicut placeret illi, exiret et introiret ad adorandum Deum suum per triduum:
 et exibat noctibus in vallem Bethuliae, et baptizabat se in fonte aquae.
 Et ut ascendebat, orabat Dominum Deum Israel ut dirigeret viam eius ad liberationem populi sui.
 Et introiens, munda manebat in tabernaculo usque dum acciperet escam suam in vespere.
 Et factum est, in quarto die Holofernes fecit coenam servis suis, et dixit ad Vagao eunuchum suum: Vade, et suade Hebraeam illam ut sponte consentiat habitare mecum.
 Foedum est enim apud Assyrios, si femina irrideat virum agendo ut immunis ab eo transeat.
 Tunc introivit Vagao ad Iudith, et dixit: Non vereatur bona puella introire ad dominum meum, ut honorificetur ante faciem eius, ut manducet cum eo, et bibat vinum in iucunditate.
 Cui Iudith respondit: Quae ego sum, ut contradicam domino meo?
 omne quod erit ante oculos eius bonum et optimum, faciam. Quidquid autem illi placuerit, hoc mihi erit optimum omnibus diebus vitae meae.
 Et surrexit, et ornavit se vestimento suo, et ingressa stetit ante faciem eius.
 Cor autem Holofernes concussum est: erat enim ardens in concupiscentia eius.
 Et dixit ad eam Holofernes: Bibe nunc, et accumbe in iucunditate, quoniam invenisti gratiam coram me.
 Et dixit Iudith: Bibam, domine, quoniam magnificata est anima mea hodie prae omnibus diebus meis.
 Et accepit, et manducavit et bibit coram ipso ea quae paraverat illi ancilla eius.
 Et iucundus factus est Holofernes ad eam, bibitque vinum multum nimis, quantum numquam biberat in vita sua.


Caput 13

 Ut autem sero factum est, festinaverunt servi illius ad hospitia sua, et conclusit Vagao ostia cubiculi, et abiit.
 Erant autem omnes fatigati a vino,
 eratque Iudith sola in cubiculo.
 Porro Holofernes iacebat in lecto, nimia ebrietate sopitus.
 Dixitque Iudith puellae suae ut staret foris ante cubiculum, et observaret.
 Stetitque Iudith ante lectum, orans cum lacrimis, et labiorum motu in silentio,
 dicens: Confirma me, Domine Deus Israel, et respice in hac hora ad opera manuum mearum, ut, sicut promisisti, Ierusalem civitatem tuam erigas: et hoc quod credens per te posse fieri cogitavi, perficiam.
 Et cum haec dixisset, accessit ad columnam quae erat ad caput lectuli eius, et pugionem eius, qui in ea ligatus pendebat, exsolvit.
 Cumque evaginasset illum, apprehendit comam capitis eius, et ait: Confirma me, Domine Deus, in hac hora.
 Et percussit bis in cervicem eius, et abscidit caput eius, et abstulit conopeum eius a columnis, et evolvit corpus eius truncum.
 Et post pusillum exivit, et tradidit caput Holofernis ancillae suae, et iussit ut mitteret illud in peram suam.
 Et exierunt duae, secundum consuetudinem suam, quasi ad orationem, et transierunt castra, et gyrantes vallem, venerunt ad portam civitatis.
 Et dixit Iudith a longe custodibus murorum: Aperite portas, quoniam nobiscum est Deus, qui fecit virtutem in Israel.
 Et factum est cum audissent viri vocem eius, vocaverunt presbyteros civitatis.
 Et concurrerunt ad eam omnes, a minimo usque ad maximum: quoniam sperabant eam iam non esse venturam.
 Et accendentes luminaria, congyraverunt circa eam universi: illa autem ascendens in eminentiorem locum, iussit fieri silentium. Cumque omnes tacuissent,
 dixit Iudith: Laudate Dominum Deum nostrum, qui non deseruit sperantes in se,
 et in me ancilla sua adimplevit misericordiam suam, quam promisit domui Israel: et interfecit in manu mea hostem populi sui hac nocte.
 Et proferens de pera caput Holofernis, ostendit illis, dicens: Ecce caput Holofernis principis militiae Assyriorum, et ecce conopeum illius, in quo recumbebat in ebrietate sua, ubi per manum feminae percussit illum Dominus Deus noster.
 Vivit autem ipse Dominus, quoniam custodivit me angelus eius et hinc euntem, et ibi commorantem, et inde huc revertentem, et non permisit me Dominus ancillam suam coinquinari, sed sine pollutione peccati revocavit me vobis gaudentem in victoria sua, in evasione mea, et in liberatione vestra.
 Confitemini illi omnes, quoniam bonus, quoniam in saeculum misericordia eius.
 Universi autem adorantes Dominum, dixerunt ad eam: Benedixit te Dominus in virtute sua, quia per te ad nihilum redegit inimicos nostros.
 Porro Ozias princeps populi Israel dixit ad eam: Benedicta es tu, filia, a Domino Deo excelso prae omnibus mulieribus super terram.
 Benedictus Dominus, qui creavit caelum et terram, qui te direxit in vulnera capitis principis inimicorum nostrorum:
 quia hodie nomen tuum ita magnificavit, ut non recedat laus tua de ore hominum qui memores fuerint virtutis Domini in aeternum, pro quibus non pepercisti animae tuae propter angustias et tribulationem generis tui, sed subvenisti ruinae ante conspectum Dei nostri.
 Et dixit omnis populus: Fiat, fiat.
 Porro Achior vocatus venit, et dixit ei Iudith: Deus Israel, cui tu testimonium dedisti quod ulciscatur se de inimicis suis, ipse caput omnium incredulorum incidit hac nocte in manu mea.
 Et ut probes quia ita est, ecce caput Holofernis, qui in contemptu superbiae suae Deum Israel contempsit, et tibi interitum minabatur, dicens: Cum captus fuerit populus Israel, gladio perforari praecipiam latera tua.
 Videns autem Achior caput Holofernis, angustiatus prae pavore cecidit in faciem suam super terram, et aestuavit anima eius.
 Postea vero quam resumpto spiritu recreatus est, procidit ad pedes eius, et adoravit eam, et dixit:
 Benedicta tu a Deo tuo in omni tabernaculo Iacob, quoniam in omni gente quae audierit nomen tuum, magnificabitur super te Deus Israel.


Caput 14

 Dixit autem Iudith ad omnem populum: Audite me, fratres: suspendite caput hoc super muros nostros:
 et erit, cum exierit sol, accipiat unusquisque arma sua, et exite cum impetu, non ut descendatis deorsum, sed quasi impetum facientes.
 Tunc exploratores necesse erit ut fugiant ad principem suum excitandum ad pugnam.
 Cumque duces eorum cucurrerint ad tabernaculum Holofernis, et invenerint eum truncum in suo sanguine volutatum, decidet super eos timor.
 Cumque cognoveritis fugere eos, ite post illos securi, quoniam Dominus conteret eos sub pedibus vestris.
 Tunc Achior, videns virtutem quam fecit Deus Israel, relicto gentilitatis ritu, credidit Deo, et circumcidit carnem praeputii sui, et appositus est ad populum Israel, et omnis successio generis eius usque in hodiernum diem.
 Mox autem ut ortus est dies, suspenderunt super muros caput Holofernis, accepitque unusquisque vir arma sua, et egressi sunt cum grandi strepitu et ululatu.
 Quod videntes exploratores, ad tabernaculum Holofernis cucurrerunt.
 Porro hi qui in tabernaculo erant, venientes, et ante ingressum cubiculi perstrepentes, excitandi gratia, inquietudinem arte moliebantur, ut non ab excitantibus, sed a sonantibus Holofernes evigilaret.
 Nullus enim audebat cubiculum virtutis Assyriorum pulsando aut intrando aperire.
 Sed cum venissent eius duces ac tribuni, et universi maiores exercitus regis Assyriorum, dixerunt cubiculariis:
 Intrate, et excitate illum, quoniam egressi mures de cavernis suis, ausi sunt provocare nos ad praelium.
 Tunc ingressus Vagao cubiculum eius, stetit ante cortinam, et plausum fecit manibus suis: suspicabatur enim illum cum Iudith dormire.
 Sed cum nullum motum iacentis sensu aurium caperet, accessit proximans ad cortinam, et elevans eam, vidensque cadaver absque capite Holofernis in suo sanguine tabefactum iacere super terram, exclamavit voce magna cum fletu, et scidit vestimenta sua.
 Et ingressus tabernaculum Iudith, non invenit eam, et exiliit foras ad populum,
 et dixit: Una mulier hebraea fecit confusionem in domo regis Nabuchodonosor: ecce enim Holofernes iacet in terra, et caput eius non est in illo.
 Quod cum audissent principes virtutis Assyriorum, sciderunt omnes vestimenta sua, et intolerabilis timor et tremor cecidit super eos, et turbati sunt animi eorum valde.
 Et factus est clamor incomparabilis in medio castrorum eorum.


Caput 15

 Cumque omnis exercitus decollatum Holofernem audisset, fugit mens et consilium ab eis, et solo tremore et metu agitati, fugae praesidium sumunt,
 ita ut nullus loqueretur cum proximo suo, sed inclinato capite, relictis omnibus, evadere festinabant Hebraeos, quos armatos super se venire audiebant, fugientes per vias camporum et semitas collium.
 Videntes itaque filii Israel fugientes, secuti sunt illos. Descenderuntque clangentes tubis, et ululantes post ipsos.
 Et quoniam Assyrii non adunati, in fugam ibant praecipites: filii autem Israel uno agmine persequentes debilitabant omnes quos invenire potuissent.
 Misit itaque Ozias nuntios per omnes civitates et regiones Israel.
 Omnis itaque regio, omnisque urbs electam iuventutem armatam misit post eos, et persecuti sunt eos in ore gladii, quousque pervenirent ad extremitatem finium suorum.
 Reliqui autem qui erant in Bethulia, ingressi sunt castra Assyriorum, et praedam quam fugientes Assyrii reliquerant, abstulerunt, et onustati sunt valde.
 Hi vero qui victores reversi sunt ad Bethuliam, omnia quae erant illorum attulerunt secum, ita ut non esset numerus in pecoribus et iumentis et universis mobilibus eorum, ut a minimo usque ad maximum omnes divites fierent de praedationibus eorum.
 Ioacim autem summus pontifex de Ierusalem venit in Bethuliam cum universis presbyteris suis ut videret Iudith.
 Quae cum exisset ad illum, benedixerunt eam omnes una voce, dicentes: Tu gloria Ierusalem; tu laetitia Israel; tu honorificentia populi nostri:
 quia fecisti viriliter, et confortatum est cor tuum, eo quod castitatem amaveris, et post virum tuum, alterum nescieris: ideo et manus Domini confortavit te, et ideo eris benedicta in aeternum.
 Et dixit omnis populus: Fiat, fiat.
 Per dies autem triginta, vix collecta sunt spolia Assyriorum a populo Israel.
 Porro autem universa quae Holofernis peculiaria fuisse probata sunt, dederunt Iudith in auro, et argento, et vestibus, et gemmis, et omni supellectili: et tradita sunt omnia illi a populo.
 Et omnes populi gaudebant cum mulieribus, et virginibus, et iuvenibus, in organis et citharis.


Caput 16

 Tunc cantavit canticum hoc Domino Iudith, dicens:
 Incipite Domino in tympanis; cantate Domino in cymbalis; modulamini illi psalmum novum: exaltate, et invocate nomen eius.
 Dominus conterens bella, Dominus nomen est illi.
 Qui posuit castra sua in medio populi sui, ut eriperet nos de manu omnium inimicorum nostrorum.
 Venit Assur ex montibus ab aquilone in multitudine fortitudinis suae: cuius multitudo obturavit torrentes, et equi eorum cooperuerunt valles.
 Dixit se incensurum fines meos, et iuvenes meos occisurum gladio; infantes meos dare in praedam, et virgines in captivitatem.
 Dominus autem omnipotens nocuit eum, et tradidit eum in manus feminae, et confodit eum.
 Non enim cecidit potens eorum a iuvenibus, nec filii Titan percusserunt eum, nec excelsi gigantes opposuerunt se illi: sed Iudith filia Merari in specie faciei suae dissolvit eum.
 Exuit enim se vestimento viduitatis, et induit se vestimento laetitiae in exultatione filiorum Israel.
 Unxit faciem suam unguento, et colligavit cincinnos suos mitra; accepit stolam novem ad decipiendum illum.
 Sandalia eius rapuerunt oculos eius; pulchritudo eius captivam fecit animam eius: amputavit pugione cervicem eius.
 Horruerunt Persae constantiam eius, et Medi audaciam eius.
 Tunc ululaverunt castra Assyriorum, quando apparuerunt humiles mei, arescentes in siti.
 Filii puellarum compunxerunt eos, et sicut pueros fugientes occiderunt eos: perierunt in praelio a facie Domini Dei mei.
 Hymnum cantemus Domino; hymnum novum cantemus Deo nostro.
 Adonai Domine, magnus es tu, et praeclarus in virtute tua: et quem superare nemo potest.
 Tibi serviat omnis creatura tua, quia dixisti, et facta sunt; misisti spiritum tuum, et creata sunt: et non est qui resistat voci tuae.
 Montes a fundamentis movebuntur cum aquis; petrae, sicut cera, liquescent ante faciem tuam.
 Qui autem timent te, magni erunt apud te per omnia.
 Vae genti insurgenti super genus meum: Dominus enim omnipotens vindicabit in eis; in die iudicii visitabit illos.
 Dabit enim ignem et vermes in carnes eorum, ut urantur et sentiant usque in sempiternum.
 Et factum est post haec, omnis populus post victoriam venit in Ierusalem adorare Dominum: et mox ut purificati sunt, obtulerunt omnes holocausta, et vota, et repromissiones suas.
 Porro Iudith universa vasa bellica Holofernis, quae dedit illi populus, et conopeum quod ipsa sustulerat de cubili ipsius, obtulit in anathema oblivionis.
 Erat autem populus iucundus secundum faciem sanctorum: et per tres menses gaudium huius victoriae celebratum est cum Iudith.
 Post dies autem illos, unusquisque rediit in domum suam: et Iudith magna facta est in Bethulia, et praeclarior erat universae terrae Israel.
 Erat enim virtuti castitas adiuncta, ita ut non cognosceret virum omnibus diebus vitae suae, ex quo defunctus est Manasses vir eius.
 Erat autem, diebus festis, procedens cum magna gloria.
 Mansit autem in domo viri sui annos centum quinque, et dimisit abram suam liberam: et defuncta est ac sepulta cum viro suo in Bethulia.
 Luxitque illam omnis populus diebus septem.
 In omni autem spatio vitae eius non fuit qui perturbaret Israel, et post mortem eius annis multis.
 Dies autem victoriae huius festivitatis ab Hebraeis in numero sanctorum dierum accipitur, et colitur a Iudaeis ex illo tempore usque in praesentem diem.


Liber Esther



Caput 1

 In diebus Assueri, qui regnavit ab India usque Aethiopiam super centum viginti septem provincias,
 quando sedit in solio regni sui, Susan civitas regni eius exordium fuit.
 Tertio igitur anno imperii sui fecit grande convivium cunctis principibus et pueris suis, fortissimis Persarum, et Medorum inclytis, et praefectis provinciarum coram se,
 ut ostenderet divitias gloriae regni sui, ac magnitudinem atque iactantiam potentiae suae, multo tempore, centum videlicet et octoginta diebus.
 Cumque implerentur dies convivii, invitavit omnem populum, qui inventus est in Susan, a maximo usque ad minimum: et iussit septem diebus convivium praeparari in vestibulo horti, et nemoris quod regio cultu et manu consitum erat.
 Et pendebant ex omni parte tentoria aerii coloris et carbasini ac hyacinthini, sustentata funibus byssinis atque purpureis, qui eburneis circulis inserti erant, et columnis marmoreis fulciebantur. Lectuli quoque aurei et argentei, super pavimentum smaragdino et pario stratum lapide, dispositi erant: quod mira varietate pictura decorabat.
 Bibebant autem qui invitati erant aureis poculis, et aliis atque aliis vasis cibi inferebantur. Vinum quoque, ut magnificentia regia dignum erat, abundans, et praecipuum ponebatur.
 Nec erat qui nolentes cogeret ad bibendum, sed sicut rex statuerat, praeponens mensis singulos de principibus suis ut sumeret unusquisque quod vellet.
 Vasthi quoque regina fecit convivium feminarum in palatio, ubi rex Assuerus manere consueverat.
 Itaque die septimo, cum rex esset hilarior, et post nimiam potationem incaluisset mero, praecepit Maumam, et Bazatha, et Harbona, et Bagatha, et Abgatha, et Zethar, et Charchas, septem eunuchis qui in conspectu eius ministrabant,
 ut introducerent reginam Vasthi coram rege, posito super caput eius diademate, ut ostenderet cunctis populis et principibus pulchritudinem illius: erat enim pulchra valde.
 Quae renuit, et ad regis imperium quod per eunuchos mandaverat, venire contempsit. Unde iratus rex, et nimio furore succensus,
 interrogavit sapientes, qui ex more regio semper ei aderant, et illorum faciebat cuncta consilio, scientium leges, ac iura maiorum
 (erant autem primi et proximi, Charsena, et Sethar, et Admatha, et Tharsis, et Mares, et Marsana, et Mamuchan, septem duces Persarum, atque Medorum, qui videbant faciem regis, et primi post eum residere soliti erant):
 cui sententiae Vasthi regina subiaceret, quae Assueri regis imperium, quod per eunuchos mandaverat, facere noluisset.
 Responditque Mamuchan, audiente rege atque principibus: Non solum regem laesit regina Vasthi, sed et omnes populos et principes qui sunt in cunctis provinciis regis Assueri.
 Egredietur enim sermo reginae ad omnes mulieres, ut contemnant viros suos, et dicant: Rex Assuerus iussit ut regina Vasthi intraret ad eum, et illa noluit.
 Atque hoc exemplo omnes principum coniuges Persarum atque Medorum parvipendent imperia maritorum: unde regis iusta est indignatio.
 Si tibi placet, egrediatur edictum a facie tua, et scribatur iuxta legem Persarum atque Medorum, quam praeteriri illicitum est, ut nequaquam ultra Vasthi ingrediatur ad regem, sed regnum illius altera, quae melior est illa, accipiat.
 Et hoc in omne (quod latissimum est) provinciarum tuarum divulgetur imperium, et cunctae uxores, tam maiorum quam minorum, deferant maritis suis honorem.
 Placuit consilium eius regi et principibus: fecitque rex iuxta consilium Mamuchan,
 et misit epistolas ad universas provincias regni sui, ut quaeque gens audire et legere poterat, diversis linguis et litteris, esse viros principes ac maiores in domibus suis: et hoc per cunctos populos divulgari.


Caput 2

 His ita gestis, postquam regis Assueri indignatio deferbuerat, recordatus est Vasthi, et quae fecisset, vel quae passa esset:
 dixeruntque pueri regis ac ministri eius: Quaerantur regi puellae virgines ac speciosae,
 et mittantur qui considerent per universas provincias puellas speciosas et virgines: et adducant eas ad civitatem Susan, et tradant eas in domum feminarum sub manu Egei eunuchi, qui est praepositus et custos mulierum regiarum: et accipiant mundum muliebrem, et cetera ad usus necessaria.
 Et quaecumque inter omnes oculis regis placuerit, ipsa regnet pro Vasthi. Placuit sermo regi: et ita, ut suggesserant, iussit fieri.
 Erat vir Iudaeus in Susan civitate, vocabulo Mardochaeus filius Iair, filii Semei, filii Cis, de stirpe Iemini,
 qui translatus fuerat de Ierusalem eo tempore quo Iechoniam regem Iuda Nabuchodonosor rex Babylonis transtulerat,
 qui fuit nutritius filiae fratris sui Edissae, quae altero nomine vocabatur Esther, et utrumque parentem amiserat: pulchra nimis, et decora facie. Mortuisque patre eius ac matre, Mardochaeus sibi eam adoptavit in filiam.
 Cumque percrebruisset regis imperium, et iuxta mandatum illius multae pulchrae virgines adducerentur Susan, et Egeo traderentur eunucho, Esther quoque inter ceteras puellas ei tradita est, ut servaretur in numero feminarum.
 Quae placuit ei, et invenit gratiam in conspectu illius. Et praecepit eunucho, ut acceleraret mundum muliebrem, et traderet ei partes suas, et septem puellas speciosissimas de domo regis, et tam ipsam quam pedissequas eius ornaret atque excoleret.
 Quae noluit indicare ei populum et patriam suam: Mardochaeus enim praeceperat ei, ut de hac re omnino reticeret:
 qui deambulabat quotidie ante vestibulum domus, in qua electae virgines servabantur, curam agens salutis Esther, et scire volens quid ei accideret.
 Cum autem venisset tempus singularum per ordinem puellarum ut intrarent ad regem, expletis omnibus quae ad cultum muliebrem pertinebant, mensis duodecimus vertebatur: ita dumtaxat, ut sex mensibus oleo ungerentur myrrhino, et aliis sex quibusdam pigmentis et aromatibus uterentur.
 Ingredientesque ad regem, quidquid postulassent ad ornatum pertinens, accipiebant: et ut eis placuerat, compositae de triclinio feminarum ad regis cubiculum transibant.
 Et quae intraverat vespere, egrediebatur mane, atque inde in secundas aedes deducebatur, quae sub manu Susagazi eunuchi erant, qui concubinis regis praesidebat: nec habebat potestatem ad regem ultra redeundi, nisi voluisset rex, et eam venire iussisset ex nomine.
 Evoluto autem tempore per ordinem, instabat dies quo Esther filia Abihail fratris Mardochaei, quam sibi adoptaverat in filiam, deberet intrare ad regem. Quae non quaesivit muliebrem cultum, sed quaecumque voluit Egeus eunuchus custos virginum, haec ei ad ornatum dedit. Erat enim formosa valde, et incredibili pulchritudine: omnium oculis gratiosa et amabilis videbatur.
 Ducta est itaque ad cubiculum regis Assueri mense decimo, qui vocatur Tebeth, septimo anno regni eius.
 Et adamavit eam rex plus quam omnes mulieres, habuitque gratiam et misericordiam coram eo super omnes mulieres: et posuit diadema regni in capite eius, fecitque eam regnare in loco Vasthi.
 Et iussit convivium praeparari permagnificum cunctis principibus et servis suis pro coniunctione et nuptiis Esther. Et dedit requiem universis provinciis, ac dona largitus est iuxta magnificentiam principalem.
 Cumque secundo quaererentur virgines et congregarentur, Mardochaeus manebat ad ianuam regis:
 necdum prodiderat Esther patriam et populum suum, iuxta mandatum eius. Quidquid enim ille praecipiebat, observabat Esther: et ita cuncta faciebat ut eo tempore solita erat, quo eam parvulam nutriebat.
 Eo igitur tempore, quo Mardochaeus ad regis ianuam morabatur, irati sunt Bagathan et Thares duo eunuchi regis, qui ianitores erant, et in primo palatii limine praesidebant: volueruntque insurgere in regem, et occidere eum.
 Quod Mardochaeum non latuit, statimque nuntiavit reginae Esther: et illa regi ex nomine Mardochaei, qui ad se rem detulerat.
 Quaesitum est, et inventum: et appensus est uterque eorum in patibulo. Mandatumque est historiis, et annalibus traditum coram rege.


Caput 3

 Post haec rex Assuerus exaltavit Aman filium Amadathi, qui erat de stirpe Agag: et posuit solium eius super omnes principes quos habebat.
 Cunctique servi regis, qui in foribus palatii versabantur, flectebant genua, et adorabant Aman: sic enim praeceperat eis imperator: solus Mardochaeus non flectebat genu, neque adorabat eum.
 Cui dixerunt pueri regis, qui ad fores palatii praesidebant: Cur praeter ceteros non observas mandatum regis?
 Cumque hoc crebrius dicerent, et ille nollet audire, nuntiaverunt Aman, scire cupientes utrum perseveraret in sententia: dixerat enim eis se esse Iudaeum.
 Quod cum audisset Aman, et experimento probasset quod Mardochaeus non flecteret sibi genu, nec se adoraret, iratus est valde,
 et pro nihilo duxit in unum Mardochaeum mittere manus suas: audierat enim quod esset gentis Iudaeae; magisque voluit omnem Iudaeorum, qui erant in regno Assueri, perdere nationem.
 Mense primo (cuius vocabulum est Nisan), anno duodecimo regni Assueri, missa est sors in urnam, quae hebraice dicitur phur, coram Aman, quo die et quo mense gens Iudaeorum deberet interfici: et exivit mensis duodecimus, qui vocatur Adar.
 Dixitque Aman regi Assuero: Est populus per omnes provincias regni tui dispersus, et a se mutuo separatus, novis utens legibus et caeremoniis, insuper et regis scita contemnens: et optime nosti quod non expediat regno tuo ut insolescat per licentiam.
 Si tibi placet, decerne, ut pereat, et decem millia talentorum appendam arcariis gazae tuae.
 Tulit ergo rex annulum, quo utebatur, de manu sua, et dedit eum Aman filio Amadathi de progenie Agag, hosti Iudaeorum,
 dixitque ad eum: Argentum, quod tu polliceris, tuum sit; de populo age quod tibi placet.
 Vocatique sunt scribae regis mense primo Nisan, tertiadecima die eiusdem mensis: et scriptum est, ut iusserat Aman, ad omnes satrapas regis, et iudices provinciarum, diversarumque gentium, ut quaeque gens legere poterat et audire pro varietate linguarum ex nomine regis Assueri: et litterae signatae ipsius annulo
 missae sunt per cursores regis ad universas provincias, ut occiderent atque delerent omnes Iudaeos, a puero usque ad senem, parvulos et mulieres, uno die, hoc est tertiodecimo mensis duodecimi, qui vocatur Adar; et bona eorum diriperent.
 Summa autem epistolarum haec fuit, ut omnes provinciae scirent, et pararent se ad praedictam diem.
 Festinabant cursores, qui missi erant, regis imperium explere. Statimque in Susan pependit edictum, rege et Aman celebrante convivium, et cunctis Iudaeis, qui in urbe erant, flentibus.


Caput 4

 Quae cum audisset Mardochaeus, scidit vestimenta sua, et indutus est sacco, spargens cinerem capiti: et in platea mediae civitatis voce magna clamabat, ostendens amaritudinem animi sui,
 et hoc eiulatu usque ad fores palatii gradiens. Non enim erat licitum indutum sacco aulam regis intrare.
 In omnibus quoque provinciis, oppidis, ac locis, ad quae crudele regis dogma pervenerat, planctus ingens erat apud Iudaeos, ieiunium, ululatus, et fletus, sacco et cinere multis pro strato utentibus.
 Ingressae autem sunt puellae Esther et eunuchi, nuntiaveruntque ei. Quod audiens consternata est, et vestem misit, ut ablato sacco induerent eum: quam accipere noluit.
 Accitoque Athach eunucho, quem rex ministrum ei dederat, praecepit ei ut iret ad Mardochaeum, et disceret ab eo cur hoc faceret.
 Egressusque Athach, ivit ad Mardochaeum stantem in platea civitatis, ante ostium palatii:
 qui indicavit ei omnia quae acciderant: quomodo Aman promisisset ut in thesauros regis pro Iudaeorum nece inferret argentum.
 Exemplar quoque edicti, quod pendebat in Susan, dedit ei, ut reginae ostenderet, et moneret eam ut intraret ad regem et deprecaretur eum pro populo suo.
 Regressus Athach, nuntiavit Esther omnia quae Mardochaeus dixerat.
 Quae respondit ei, et iussit ut diceret Mardochaeo:
 Omnes servi regis, et cunctae, quae sub ditione eius sunt, norunt provinciae, quod sive vir, sive mulier non vocatus, interius atrium regis intraverit, absque ulla cunctatione statim interficiatur: nisi forte rex auream virgam ad eum tetenderit pro signo clementiae, atque ita possit vivere. Ego igitur quomodo ad regem intrare potero, quae triginta iam diebus non sum vocata ad eum?
 Quod cum audisset Mardochaeus,
 rursum mandavit Esther, dicens: Ne putes quod animam tuam tantum liberes, quia in domo regis es prae cunctis Iudaeis:
 si enim nunc silueris, per aliam occasionem liberabuntur Iudaei: et tu, et domus patris tui, peribitis. Et quis novit utrum idcirco ad regnum veneris, ut in tali tempore parareris?
 Rursumque Esther haec Mardochaeo verba mandavit:
 Vade, et congrega omnes Iudaeos quos in Susan repereris, et orate pro me. Non comedatis et non bibatis tribus diebus et tribus noctibus: et ego cum ancillis meis similiter ieiunabo, et tunc ingrediar ad regem contra legem faciens, non vocata, tradensque me morti et periculo.
 Ivit itaque Mardochaeus, et fecit omnia quae ei Esther praeceperat.


Caput 5

 Die autem tertio induta est Esther regalibus vestimentis, et stetit in atrio domus regiae, quod erat interius, contra basilicam regis: at ille sedebat super solium suum in consistorio palatii contra ostium domus.
 Cumque vidisset Esther reginam stantem, placuit oculis eius, et extendit contra eam virgam auream, quam tenebat manu: quae accedens, osculata est summitatem virgae eius.
 Dixitque ad eam rex: Quid vis, Esther regina? quae est petitio tua? etiam si dimidiam partem regni petieris, dabitur tibi.
 At illa respondit: Si regi placet, obsecro ut venias ad me hodie, et Aman tecum, ad convivium quod paravi.
 Statimque rex: Vocate, inquit, cito Aman ut Esther obediat voluntati. Venerunt itaque rex et Aman ad convivium, quod eis regina paraverat.
 Dixitque ei rex, postquam vinum biberat abundanter: Quid petis ut detur tibi? et pro qua re postulas? etiam si dimidiam partem regni mei petieris, impetrabis.
 Cui respondit Esther: Petitio mea, et preces sunt istae:
 si inveni in conspectu regis gratiam, et si regi placet ut det mihi quod postulo, et meam impleat petitionem: veniat rex et Aman ad convivium quod paravi eis, et cras aperiam regi voluntatem meam.
 Egressus est itaque illo die Aman laetus et alacer. Cumque vidisset Mardochaeum sedentem ante fores palatii, et non solum non assurrexisse sibi, sed nec motum quidem de loco sessionis suae, indignatus est valde:
 et dissimulata ira reversus in domum suam, convocavit ad se amicos suos, et Zares uxorem suam,
 et exposuit illis magnitudinem divitiarum suarum, filiorumque turbam, et quanta eum gloria super omnes principes et servos suos rex elevasset.
 Et post haec ait: Regina quoque Esther nullum alium vocavit ad convivium cum rege praeter me: apud quam etiam cras cum rege pransurus sum.
 Et cum haec omnia habeam, nihil me habere puto, quamdiu videro Mardochaeum Iudaeum sedentem ante fores regias.
 Responderuntque ei Zares uxor eius, et ceteri amici: Iube parari excelsam trabem, habentem altitudinis quinquaginta cubitos, et dic mane regi ut appendatur super eam Mardochaeus, et sic ibis cum rege laetus ad convivium. Placuit ei consilium, et iussit excelsam parari crucem.


Caput 6

 Noctem illam duxit rex insomnem, iussitque sibi afferri historias et annales priorum temporum. Quae cum illo praesente legerentur,
 ventum est ad illum locum ubi scriptum erat quomodo nuntiasset Mardochaeus insidias Bagathan et Thares eunuchorum, regem Assuerum iugulare cupientium.
 Quod cum audisset rex, ait: Quid pro hac fide honoris ac praemii Mardochaeus consecutus est? Dixerunt ei servi illius ac ministri: Nihil omnino mercedis accepit.
 Statimque rex: Quis est, inquit, in atrio? Aman quippe interius atrium domus regiae intraverat, ut suggereret regi, et iuberet Mardochaeum affigi patibulo, quod ei fuerat praeparatum.
 Responderunt pueri: Aman stat in atrio. Dixitque rex: Ingrediatur.
 Cumque esset ingressus, ait illi: Quid debet fieri viro, quem rex honorare desiderat? Cogitans autem in corde suo Aman, et reputans quod nullum alium rex, nisi se, vellet honorare,
 respondit: Homo, quem rex honorare cupit,
 debet indui vestibus regiis, et imponi super equum, qui de sella regis est, et accipere regium diadema super caput suum:
 et primus de regiis principibus ac tyrannis teneat equum eius, et per plateam civitatis incedens clamet, et dicat: Sic honorabitur, quemcumque voluerit rex honorare.
 Dixitque ei rex: Festina, et sumpta stola et equo, fac, ut locutus es, Mardochaeo Iudaeo, qui sedet ante fores palatii. Cave ne quidquam de his, quae locutus es, praetermittas.
 Tulit itaque Aman stolam et equum, indutumque Mardochaeum in platea civitatis, et impositum equo praecedebat, atque clamabat: Hoc honore condignus est, quemcumque rex voluerit honorare.
 Reversusque est Mardochaeus ad ianuam palatii: et Aman festinavit ire in domum suam, lugens et operto capite:
 narravitque Zares uxori suae, et amicis, omnia quae evenissent sibi. Cui responderunt sapientes quos habebat in consilio, et uxor eius: Si de semine Iudaeorum est Mardochaeus, ante quem cadere coepisti, non poteris ei resistere, sed cades in conspectu eius.
 Adhuc illis loquentibus, venerunt eunuchi regis, et cito eum ad convivium, quod regina paraverat, pergere compulerunt.


Caput 7

 Intravit itaque rex et Aman, ut biberent cum regina.
 Dixitque ei rex etiam secunda die, postquam vino incaluerat: Quae est petitio tua, Esther, ut detur tibi? et quid vis fieri? etiam si dimidiam partem regni mei petieris, impetrabis.
 Ad quem illa respondit: Si inveni gratiam in oculis tuis o rex, et si tibi placet, dona mihi animam meam pro qua rogo, et populum meum pro quo obsecro.
 Traditi enim sumus ego et populus meus, ut conteramur, iugulemur, et pereamus. Atque utinam in servos et famulas venderemur: esset tolerabile malum, et gemens tacerem: nunc autem hostis noster est, cuius crudelitas redundat in regem.
 Respondensque rex Assuerus, ait: Quis est iste, et cuius potentiae, ut haec audeat facere?
 Dixitque Esther: Hostis et inimicus noster pessimus iste est Aman. Quod ille audiens, illico obstupuit, vultum regis ac reginae ferre non sustinens.
 Rex autem iratus surrexit, et de loco convivii intravit in hortum arboribus consitum. Aman quoque surrexit ut rogaret Esther reginam pro anima sua: intellexit enim a rege sibi paratum malum.
 Qui cum reversus esset de horto nemoribus consito, et intrasset convivii locum, reperit Aman super lectulum corruisse in quo iacebat Esther, et ait: Etiam reginam vult opprimere, me praesente, in domo mea. Necdum verbum de ore regis exierat, et statim operuerunt faciem eius.
 Dixitque Harbona, unus de eunuchis, qui stabant in ministerio regis: En lignum quod paraverat Mardochaeo, qui locutus est pro rege, stat in domo Aman, habens altitudinis quinquaginta cubitos. Cui dixit rex: Appendite eum in eo.
 Suspensus est itaque Aman in patibulo quod paraverat Mardochaeo: et regis ira quievit.


Caput 8

 Die illo dedit rex Assuerus Esther reginae domum Aman adversarii Iudaeorum, et Mardochaeus ingressus est ante faciem regis. Confessa est enim ei Esther quod esset patruus suus.
 Tulitque rex annulum, quem ab Aman recipi iusserat, et tradidit Mardochaeo. Esther autem constituit Mardochaeum super domum suam.
 Nec his contenta, procidit ad pedes regis, flevitque, et locuta ad eum oravit ut malitiam Aman Agagitae, et machinationes eius pessimas quas excogitaverat contra Iudaeos, iuberet irritas fieri.
 At ille ex more sceptrum aureum protendit manu, quo signum clementiae monstrabatur: illaque consurgens stetit ante eum,
 et ait: Si placet regi, et si inveni gratiam in oculis eius, et deprecatio mea non ei videtur esse contraria, obsecro ut novis epistolis, veteres Aman litterae, insidiatoris et hostis Iudaeorum, quibus eos in cunctis regis provinciis perire praeceperat, corrigantur.
 Quomodo enim potero sustinere necem et interfectionem populi mei?
 Responditque rex Assuerus Esther reginae, et Mardochaeo Iudaeo: Domum Aman concessi Esther, et ipsum iussi affigi cruci, quia ausus est manum mittere in Iudaeos.
 Scribite ergo Iudaeis, sicut vobis placet, regis nomine, signantes litteras annulo meo. Haec enim consuetudo erat, ut epistolis, quae ex regis nomine mittebantur et illius annulo signatae erant, nemo auderet contradicere.
 Accitisque scribis et librariis regis (erat autem tempus tertii mensis, qui appellatur Siban) vigesima et tertia die illius scriptae sunt epistolae, ut Mardochaeus voluerat, ad Iudaeos, et ad principes, procuratoresque et iudices, qui centum viginti septem provinciis ab India usque ad Aethiopiam praesidebant: provinciae atque provinciae, populo et populo iuxta linguas et litteras suas, et Iudaeis, prout legere poterant et audire.
 Ipsaeque epistolae, quae regis nomine mittebantur, annulo ipsius obsignatae sunt, et missae per veredarios: qui per omnes provincias discurrentes, veteres litteras novis nuntiis praevenirent.
 Quibus imperavit rex, ut convenirent Iudaeos per singulas civitates, et in unum praeciperent congregari ut starent pro animabus suis, et omnes inimicos suos cum coniugibus ac liberis et universis domibus, interficerent atque delerent, et spolia eorum diriperent.
 Et constituta est per omnes provincias una ultionis dies, id est tertiadecima mensis duodecimi Adar.
 Summaque epistolae haec fuit, ut in omnibus terris ac populis qui regis Assueri subiacebant imperio, notum fieret paratos esse Iudaeos ad capiendam vindictam de hostibus suis.
 Egressique sunt veredarii celeres nuntia perferentes, et edictum regis pependit in Susan.
 Mardochaeus autem de palatio et de conspectu regis egrediens, fulgebat vestibus regiis, hyacinthinis videlicet et aeriis, coronam auream portans in capite, et amictus serico pallio atque purpureo. Omnisque civitas exultavit atque laetata est.
 Iudaeis autem nova lux oriri visa est, gaudium, honor, et tripudium.
 Apud omnes populos, urbes, atque provincias, quocumque regis iussa veniebant, mira exultatio, epulae atque convivia, et festus dies: in tantum ut plures alterius gentis et sectae eorum religioni et caeremoniis iungerentur. Grandis enim cunctos iudaici nominis terror invaserat.


Caput 9

 Igitur duodecimi mensis, quem Adar vocari ante iam diximus, tertiadecima die, quando cunctis Iudaeis interfectio parabatur, et hostes eorum inhiabant sanguini, versa vice Iudaei superiores esse coeperunt, et se de adversariis vindicare.
 Congregatique sunt per singulas civitates, oppida, et loca, ut extenderent manum contra inimicos, et persecutores suos. Nullusque ausus est resistere, eo quod omnes populos magnitudinis eorum formido penetrarat.
 Nam et provinciarum iudices, et duces, et procuratores, omnisque dignitas quae singulis locis ac operibus praeerat, extollebant Iudaeos timore Mardochaei,
 quem principem esse palatii, et plurimum posse cognoverant: fama quoque nominis eius crescebat quotidie, et per cunctorum ora volitabat.
 Itaque percusserunt Iudaei inimicos suos plaga magna, et occiderunt eos, reddentes eis quod sibi paraverant facere:
 in tantum ut etiam in Susan quingentos viros interficerent, extra decem filios Aman Agagitae hostis Iudaeorum: quorum ista sunt nomina:
 Pharsandatha, et Delphon, et Esphatha,
 et Phoratha, et Adalia, et Aridatha,
 et Phermesta, et Arisai, et Aridai, et Iezatha.
 Quos cum occidissent, praedas de substantiis eorum tangere noluerunt.
 Statimque numerus eorum, qui occisi erant in Susan, ad regem relatus est.
 Qui dixit reginae: In urbe Susan interfecerunt Iudaei quingentos viros, et alios decem filios Aman: quantam putas eos exercere caedem in universis provinciis? quid ultra postulas, et quid vis ut fieri iubeam?
 Cui illa respondit: Si regi placet, detur potestas Iudaeis, ut sicut fecerunt hodie in Susan, sic et cras faciant, et decem filii Aman in patibulis suspendantur.
 Praecepitque rex ut ita fieret. Statimque in Susan pependit edictum, et decem filii Aman suspensi sunt.
 Congregatis Iudaeis quartadecima die mensis Adar, interfecti sunt in Susan trecenti viri: nec eorum ab illis direpta substantia est.
 Sed et per omnes provincias quae ditioni regis subiacebant, pro animabus suis steterunt Iudaei, interfectis hostibus ac persecutoribus suis: in tantum ut septuaginta quinque millia occisorum implerentur, et nullus de substantiis eorum quidquam contingeret.
 Dies autem tertiusdecimus mensis Adar primus apud omnes interfectionis fuit, et quartadecima die caedere desierunt. Quem constituerunt esse solemnem, ut in eo omni tempore deinceps vacarent epulis, gaudio, atque conviviis.
 At hi, qui in urbe Susan caedem exercuerant, tertiodecimo et quartodecimo die eiusdem mensis in caede versati sunt: quintodecimo autem die percutere desierunt. Et idcirco eumdem diem constituerunt solemnem epularum atque laetitiae.
 Hi vero Iudaei, qui in oppidis non muratis ac villis morabantur, quartumdecimum diem mensis Adar conviviorum et gaudii decreverunt, ita ut exultent in eo, et mittant sibi mutuo partes epularum et ciborum.
 Scripsit itaque Mardochaeus omnia haec, et litteris comprehensa misit ad Iudaeos qui in omnibus regis provinciis morabantur, tam in vicino positis, quam procul,
 ut quartamdecimam et quintamdecimam diem mensis Adar pro festis susciperent, et revertente semper anno solemni celebrarent honore:
 quia in ipsis diebus se ulti sunt Iudaei de inimicis suis, et luctus atque tristitia in hilaritatem gaudiumque conversa sunt, essentque dies isti epularum atque laetitiae, et mitterent sibi invicem ciborum partes, et pauperibus munuscula largirentur.
 Susceperuntque Iudaei in solemnem ritum cuncta quae eo tempore facere coeperant, et quae Mardochaeus litteris facienda mandaverat.
 Aman enim, filius Amadathi stirpis Agag, hostis et adversarius Iudaeorum, cogitavit contra eos malum, ut occideret illos atque deleret: et misit phur, quod nostra lingua vertitur in sortem.
 Et postea ingressa est Esther ad regem, obsecrans ut conatus eius litteris regis irriti fierent, et malum quod contra Iudaeos cogitaverat, reverteretur in caput eius. Denique et ipsum et filios eius affixerunt cruci,
 atque ex illo tempore dies isti appellati sunt phurim, id est sortium: eo quod phur, id est sors, in urnam missa fuerit. Et cuncta quae gesta sunt, epistolae, id est, libri huius volumine, continentur:
 quaeque sustinuerunt, et quae deinceps immutata sunt, susceperunt Iudaei super se et semen suum, et super cunctos qui religioni eorum voluerunt copulari, ut nulli liceat duos hos dies absque solemnitate transigere, quos scriptura testatur, et certa expetunt tempora, annis sibi iugiter succedentibus.
 Isti sunt dies, quos nulla umquam delebit oblivio, et per singulas generationes cunctae in toto orbe provinciae celebrabunt: nec est ulla civitas, in qua dies phurim, id est sortium, non observentur a Iudaeis, et ab eorum progenie, quae his caeremoniis obligata est.
 Scripseruntque Esther regina filia Abihail, et Mardochaeus Iudaeus, etiam secundam epistolam, ut omni studio dies ista solemnis sanciretur in posterum:
 et miserunt ad omnes Iudaeos qui in centum viginti septem provinciis regis Assueri versabantur, ut haberent pacem, et susciperent veritatem,
 observantes dies sortium, et suo tempore cum gaudio celebrarent: sicut constituerant Mardochaeus et Esther, et illi observanda susceperunt a se, et a semine suo, ieiunia, et clamores, et sortium dies,
 et omnia quae libri huius, qui vocatur Esther, historia continentur.


Caput 10

 Rex vero Assuerus omnem terram et cunctas maris insulas fecit tributarias:
 cuius fortitudo et imperium, et dignitas atque sublimitas, qua exaltavit Mardochaeum, scripta sunt in libris Medorum, atque Persarum:
 et quomodo Mardochaeus iudaici generis secundus a rege Assuero fuerit, et magnus apud Iudaeos, et acceptabilis plebi fratrum suorum, quaerens bona populo suo, et loquens ea quae ad pacem seminis sui pertinerent.
 Dixitque Mardochaeus: A Deo facta sunt ista.
 Recordatus sum somnii quod videram, haec eadem significantis: nec eorum quidquam irritum fuit.
 Parvus fons, qui crevit in fluvium, et in lucem solemque conversus est, et in aquas plurimas redundavit: Esther est quam rex accepit uxorem, et voluit esse reginam.
 Duo autem dracones: ego sum, et Aman.
 Gentes, quae convenerant: hi sunt, qui conati sunt delere nomen Iudaeorum.
 Gens autem mea Israel est, quae clamavit ad Dominum, et salvum fecit Dominus populum suum: liberavitque nos ab omnibus malis, et fecit signa magna atque portenta inter gentes:
 et duas sortes esse praecepit, unam populi Dei, et alteram cunctarum gentium.
 Venitque utraque sors in statutum ex illo iam tempore diem coram Deo universis gentibus:
 et recordatus est Dominus populi sui, ac misertus est haereditatis suae.
 Et observabuntur dies isti in mense Adar quartadecima et quintadecima die eiusdem mensis, cum omni studio et gaudio, in unum coetum populi congregati, in cunctas deinceps generationes populi Israel.


Caput 11

 Anno quarto regnantibus Ptolemaeo et Cleopatra, attulerunt Dosithaeus, qui se sacerdotem et Levitici generis ferebat, et Ptolemaeus filius eius, hanc epistolam phurim, quam dixerunt interpretatum esse Lysimachum Ptolemaei filium in Ierusalem.
 Anno secundo, regnante Artaxerxe maximo, prima die mensis Nisan, vidit somnium Mardochaeus filius Iairi, filii Semei, filii Cis, de tribu Beniamin:
 homo Iudaeus, qui habitabat in urbe Susis, vir magnus, et inter primos aulae regiae.
 Erat autem de eo numero captivorum, quos transtulerat Nabuchodonosor rex Babylonis de Ierusalem cum Iechonia rege Iuda.
 Et hoc eius somnium fuit: apparuerunt voces, et tumultus, et tonitrua, et terraemotus, et conturbatio super terram:
 et ecce duo dracones magni, paratique contra se in praelium.
 Ad quorum clamorem cunctae concitatae sunt nationes, ut pugnarent contra gentem iustorum.
 Fuitque dies illa tenebrarum et discriminis, tribulationis et angustiae, et ingens formido super terram.
 Conturbataque est gens iustorum timentium mala sua, et praeparata ad mortem.
 Clamaveruntque ad Deum: et illis vociferantibus, fons parvus creavit in fluvium maximum, et in aquas plurimas redundavit.
 Lux et sol ortus est, et humiles exaltati sunt, et devoraverunt inclytos.
 Quod cum vidisset Mardochaeus, et surrexisset de strato, cogitabat quid Deus facere vellet: et fixum habebat in animo, scire cupiens quid significaret somnium.


Caput 12

 Morabatur autem eo tempore in aula regis cum Bagatha et Thara eunuchis regis, qui ianitores erant palatii.
 Cumque intellexisset cogitationes eorum, et curas diligentius pervidisset, didicit quod conarentur in regem Artaxerxem manus mittere, et nuntiavit super eo regi.
 Qui de utroque, habita quaestione, confessos iussit duci ad mortem.
 Rex autem quod gestum erat, scripsit in commentariis: sed et Mardochaeus rei memoriam litteris tradidit.
 Praecepitque ei rex, ut in aula palatii moraretur, datis ei pro delatione muneribus.
 Aman vero filius Amadathi Bugaeus erat gloriosissimus coram rege, et voluit nocere Mardochaeo et populo eius pro duobus eunuchis regis qui fuerant interfecti. Et diripuerunt bona, vel substantias eorum. Epistolae autem hoc exemplar fuit.


Caput 13

 Rex maximus Artaxerxes ab India usque Aethiopiam, centum viginti septem provinciarum principibus et ducibus qui eius imperio subiecti sunt, salutem.
 Cum plurimis gentibus imperarem, et universum orbem meae ditioni subiugassem, volui nequaquam abuti potentiae magnitudine, sed clementia et lenitate gubernare subiectos, ut absque ullo terrore vitam silentio transigentes, optata cunctis mortalibus pace fruerentur.
 Quaerente autem me a consiliariis meis quomodo posset hoc impleri, unus qui sapientia et fide ceteros praecellebat, et erat post regem secundus, Aman nomine,
 indicavit mihi in toto orbe terrarum populum esse dispersum, qui novis uteretur legibus, et, contra omnium gentium consuetudinem faciens, regum iussa contemneret, et universarum concordiam nationum sua dissensione violaret.
 Quod cum didicissemus, videntes unam gentem rebellem adversus omne hominum genus perversis uti legibus, nostrisque iussionibus contraire, et turbare subiectarum nobis provinciarum pacem atque concordiam,
 iussimus ut quoscumque Aman, qui omnibus provinciis praepositus est et secundus a rege, et quem patris loco colimus, monstraverit, cum coniugibus ac liberis deleantur ab inimicis suis, nullusque eorum misereatur, quartadecima die duodecimi mensis Adar anni praesentis:
 ut nefarii homines uno die ad inferos descendentes, reddant imperio nostro pacem, quam turbaverant. Pergensque Mardochaeus, fecit omnia quae ei mandaverat Esther.
 Mardochaeus autem deprecatus est Dominum, memor omnium operum eius,
 et dixit: Domine, Domine rex omnipotens, in ditione enim tua cuncta sunt posita, et non est qui possit tuae resistere voluntati, si decreveris salvare Israel.
 Tu fecisti caelum et terram, et quidquid caeli ambitu continetur.
 Dominus omnium es, nec est qui resistat maiestati tuae.
 Cuncta nosti, et scis quia non pro superbia et contumelia, et aliqua gloriae cupiditate, fecerim hoc, ut non adorarem Aman superbissimum
 (libenter enim pro salute Israel etiam vestigia pedum eius deosculari paratus essem),
 sed timui ne honorem Dei mei transferrem ad hominem, et ne quemquam adorarem, excepto Deo meo.
 Et nunc, Domine rex, Deus Abraham, miserere populi tui, quia volunt nos inimici nostri perdere, et haereditatem tuam delere.
 Ne despicias partem tuam, quam redemisti tibi de Aegypto.
 Exaudi deprecationem meam, et propitius esto sorti et funiculo tuo, et converte luctum nostrum in gaudium, ut viventes laudemus nomen tuum, Domine: et ne claudas ora te canentium.
 Omnis quoque Israel pari mente et obsecratione clamavit ad Dominum, eo quod eis certa mors impenderet.


Caput 14

 Esther quoque regina confugit ad Dominum, pavens periculum quod imminebat.
 Cumque deposuisset vestes regias, fletibus et luctui apta indumenta suscepit, et pro unguentis variis, cinere et stercore implevit caput, et corpus suum humiliavit ieiuniis: omniaque loca, in quibus antea laetari consueverat, crinium laceratione complevit.
 Et deprecabatur Dominum Deum Israel, dicens: Domine mi, qui rex noster es solus, adiuva me solitariam, et cuius praeter te nullus est auxiliator alius.
 Periculum meum in manibus meis est.
 Audivi a patre meo quod tu, Domine, tulisses Israel de cunctis gentibus, et patres nostros ex omnibus retro maioribus suis, ut possideres haereditatem sempiternam, fecistique eis sicut locutus es.
 Peccavimus in conspectu tuo, et idcirco tradidisti nos in manus inimicorum nostrorum:
 coluimus enim deos eorum. Iustus es Domine:
 et nunc non eis sufficit, quod durissima nos opprimunt servitute, sed robur manuum suarum, idolorum potentiae deputantes,
 volunt tua mutare promissa, et delere haereditatem tuam, et claudere ora laudantium te, atque extinguere gloriam templi et altaris tui,
 ut aperiant ora gentium, et laudent idolorum fortitudinem, et praedicent carnalem regem in sempiternum.
 Ne tradas, Domine, sceptrum tuum his, qui non sunt, ne rideant ad ruinam nostram: sed converte consilium eorum super eos, et eum qui in nos coepit saevire, disperde.
 Memento, Domine, et ostende te nobis in tempore tribulationis nostrae, et da mihi fiduciam, Domine rex deorum, et universae potestatis:
 tribue sermonem compositum in ore meo in conspectu leonis, et transfer cor illius in odium hostis nostri, ut et ipse pereat, et ceteri qui ei consentiunt.
 Nos autem libera manu tua, et adiuva me, nullum aliud auxilium habentem nisi te, Domine, qui habes omnium scientiam,
 et nosti quia oderim gloriam iniquorum, et detester cubile incircumcisorum, et omnis alienigenae.
 Tu scis necessitatem meam, quod abominer signum superbiae et gloriae meae, quod est super caput meum in diebus ostentationis meae, et detester illud quasi pannum menstruatae, et non portem in diebus silentii mei,
 et quod non comederim in mensa Aman, nec mihi placuerit convivium regis, et non biberim vinum libaminum:
 et numquam laetata sit ancilla tua, ex quo huc translata sum usque in praesentem diem, nisi in te, Domine Deus Abraham.
 Deus fortis super omnes, exaudi vocem eorum qui nullam aliam spem habent, et libera nos de manu iniquorum, et erue me a timore meo.


Caput 15

 Et mandavit ei (haud dubium quin esset Mardochaeus) ut ingrederetur ad regem, et rogaret pro populo suo et pro patria sua.
 Memorare, inquit, dierum humilitatis tuae, quomodo nutrita sis in manu mea, quia Aman secundus a rege locutus est contra nos in mortem:
 et tu invoca Dominum, et loquere regi pro nobis, et libera nos de morte.
 Die autem tertio deposuit vestimenta ornatus sui, et circumdata est gloria sua.
 Cumque regio fulgeret habitu, et invocasset omnium rectorem et salvatorem Deum, assumpsit duas famulas,
 et super unam quidem innitebatur, quasi prae deliciis et nimia teneritudine corpus suum ferre non sustinens:
 altera autem famularum sequebatur dominam, defluentia in humum indumenta sustentans.
 Ipsa autem roseo colore vultum perfusa, et gratis ac nitentibus oculis, tristem celabat animum, et nimio timore contractum.
 Ingressa igitur cuncta per ordinem ostia, stetit contra regem, ubi ille residebat super solium regni sui, indutus vestibus regiis, auroque fulgens, et pretiosis lapidibus: eratque terribilis aspectu.
 Cumque elevasset faciem, et ardentibus oculis furorem pectoris indicasset, regina corruit, et in pallorem colore mutato, lassum super ancillulam reclinavit caput.
 Convertitque Deus spiritum regis in mansuetudinem, et festinus ac metuens exilivit de solio, et sustentans eam ulnis suis donec rediret ad se, his verbis blandiebatur:
 Quid habes, Esther? ego sum frater tuus: noli metuere.
 Non morieris: non enim pro te, sed pro omnibus haec lex constituta est.
 Accede igitur, et tange sceptrum.
 Cumque illa reticeret, tulit auream virgam, et posuit super collum eius, et osculatus est eam, et ait: Cur mihi non loqueris?
 Quae respondit: Vidi te, domine, quasi angelum Dei, et conturbatum est cor meum prae timore gloriae tuae.
 Valde enim mirabilis es, domine, et facies tua plena est gratiarum.
 Cumque loqueretur, rursus corruit, et pene exanimata est.
 Rex autem turbabatur, et omnes ministri eius consolabantur eam.


Caput 16

 Rex magnus Artaxerxes ab India usque Aethiopiam, centum viginti septem provinciarum ducibus ac principibus qui nostrae iussioni obediunt, salutem dicit.
 Multi bonitate principum et honore, qui in eos collatus est, abusi sunt in superbiam:
 et non solum subiectos regibus nituntur opprimere, sed datam sibi gloriam non ferentes, in ipsos qui dederunt, moliuntur insidias.
 Nec contenti sunt gratias non agere beneficiis, et humanitatis in se iura violare, sed Dei quoque cuncta cernentis arbitrantur se posse fugere sententiam.
 Et in tantum vesaniae proruperunt, ut eos qui credita sibi officia diligenter observant, et ita cuncta agunt ut omnium laude digni sint, mendaciorum cuniculis conentur subvertere,
 dum aures principum simplices, et ex sua natura alios aestimantes, callida fraude decipiunt.
 Quae res et ex veteribus probatur historiis, et ex his quae geruntur quotidie, quomodo malis quorumdam suggestionibus regum studia depraventur.
 Unde providendum est paci omnium provinciarum.
 Nec putare debetis, si diversa iubeamus, ex animi nostri venire levitate, sed pro qualitate et necessitate temporum, ut reipublicae poscit utilitas, ferre sententiam.
 Et ut manifestius quod dicimus intelligatis, Aman filius Amadathi, et animo et gente Macedo, alienusque a Persarum sanguine, et pietatem nostram sua crudelitate commaculans, peregrinus a nobis susceptus est:
 et tantam in se expertus humanitatem, ut pater noster vocaretur, et adoraretur ab omnibus post regem secundus:
 qui in tantum arrogantiae tumorem sublatus est, ut regno privare nos niteretur et spiritu.
 Nam Mardochaeum, cuius fide et beneficiis vivimus, et consortem regni nostri Esther cum omni gente sua, novis quibusdam atque inauditis machinis expetivit in mortem:
 hoc cogitans ut illis interfectis, insidiaretur nostrae solitudini, et regnum Persarum transferret in Macedonas.
 Nos autem a pessimo mortalium Iudaeos neci destinatos, in nulla penitus culpa reperimus, sed e contrario iustis utentes legibus,
 et filios altissimi et maximi semperque viventis Dei, cuius beneficio et patribus nostris et nobis regnum est traditum, et usque hodie custoditur.
 Unde eas litteras, quas sub nomine nostro ille direxerat, sciatis esse irritas.
 Pro quo scelere ante portas huius urbis, id est, Susan, et ipse qui machinatus est, et omnis cognatio eius pendet in patibulis: non nobis, sed Deo reddente ei quod meruit.
 Hoc autem edictum, quod nunc mittimus, in cunctis urbibus proponatur, ut liceat Iudaeis uti legibus suis.
 Quibus debetis esse adminiculo, ut eos qui se ad necem eorum paraverant, possint interficere tertiadecima die mensis duodecimi, qui vocatur Adar.
 Hanc enim diem, Deus omnipotens, moeroris et luctus, eis vertit in gaudium.
 Unde et vos inter ceteros festos dies, hanc habetote diem, et celebrate eam cum omni laetitia, ut et in posterum cognoscatur,
 omnes qui fideliter Persis obediunt, dignam pro fide recipere mercedem; qui autem insidiantur regno eorum, perire pro scelere.
 Omnis autem provincia et civitas quae noluerit solemnitatis huius esse particeps, gladio et igne pereat, et sic deleatur, ut non solum hominibus, sed etiam bestiis invia sit in sempiternum, pro exemplo contemptus et inobedientiae.


Liber Iob



Caput 1

 Vir erat in terra Hus, nomine Iob: et erat vir ille simplex, et rectus, ac timens Deum, et recedens a malo.
 Natique sunt ei septem filii, et tres filiae.
 Et fuit possessio eius septem millia ovium, et tria millia camelorum, quingenta quoque iuga boum, et quingentae asinae, ac familia multa nimis: eratque vir ille magnus inter omnes orientales.
 Et ibant filii eius, et faciebant convivium per domos, unusquisque in die suo. Et mittentes vocabant tres sorores suas, ut comederent et biberent cum eis.
 Cumque in orbem transissent dies convivii, mittebat ad eos Iob, et sanctificabat illos: consurgensque diluculo, offerebat holocausta pro singulis. Dicebat enim: Ne forte peccaverint filii mei, et benedixerint Deo in cordibus suis. Sic faciebat Iob cunctis diebus.
 Quadam autem die, cum venissent filii Dei ut assisterent coram Domino, affuit inter eos etiam Satan.
 Cui dixit Dominus: Unde venis? Qui respondens, ait: Circuivi terram, et perambulavi eam.
 Dixitque Dominus ad eum: Numquid considerasti servum meum Iob, quod non sit ei similis in terra, homo simplex et rectus, ac timens Deum, et recedens a malo?
 Cui respondens Satan, ait: Numquid Iob frustra timet Deum?
 nonne tu vallasti eum, ac domum eius, universamque substantiam per circuitum; operibus manuum eius benedixisti, et possessio eius crevit in terra?
 sed extende paululum manum tuam et tange cuncta quae possidet, nisi in faciem benedixerit tibi.
 Dixit ergo Dominus ad Satan: Ecce universa quae habet in manu tua sunt: tantum in eum ne extendas manum tuam. Egressusque est Satan a facie Domini.
 Cum autem quadam die filii et filiae eius comederent et biberent vinum in domo fratris sui primogeniti,
 nuntius venit ad Iob, qui diceret: Boves arabant, et asinae pascebantur iuxta eos:
 et irruerunt Sabaei, tuleruntque omnia, et pueros percusserunt gladio: et evasi ego solus, ut nuntiarem tibi.
 Cumque adhuc ille loqueretur, venit alter, et dixit: Ignis Dei cecidit e caelo, et tactas oves puerosque consumpsit: et effugi ego solus, ut nuntiarem tibi.
 Sed et illo adhuc loquente, venit alius, et dixit: Chaldaei fecerunt tres turmas, et invaserunt camelos, et tulerunt eos, necnon et pueros percusserunt gladio: et ego fugi solus, ut nuntiarem tibi.
 Adhuc loquebatur ille, et ecce alius intravit, et dixit: Filiis tuis et filiabus vescentibus et bibentibus vinum in domo fratris sui primogeniti,
 repente ventus vehemens irruit a regione deserti, et concussit quatuor angulos domus: quae corruens oppressit liberos tuos, et mortui sunt: et effugi ego solus, ut nuntiarem tibi.
 Tunc surrexit Iob, et scidit vestimenta sua: et tonso capite corruens in terram, adoravit,
 et dixit: Nudus egressus sum de utero matris meae, et nudus revertar illuc. Dominus dedit, Dominus abstulit; sicut Domino placuit, ita factum est. Sit nomen Domini benedictum.
 In omnibus his non peccavit Iob labiis suis, neque stultum quid contra Deum locutus est.


Caput 2

 Factum est autem, cum quadam die venissent filii Dei, et starent coram Domino, venisset quoque Satan inter eos, et staret in conspectu eius,
 ut diceret Dominus ad Satan: Unde venis? Qui respondens ait: Circuivi terram, et perambulavi eam.
 Et dixit Dominus ad Satan: Numquid considerasti servum meum Iob, quod non sit ei similis in terra, vir simplex et rectus, ac timens Deum, et recedens a malo, et adhuc retinens innocentiam? tu autem commovisti me adversus eum, ut affligerem eum frustra.
 Cui respondens Satan, ait: Pellem pro pelle, et cuncta quae habet homo dabit pro anima sua;
 alioquin mitte manum tuam, et tange os eius et carnem, et tunc videbis quod in faciem benedicat tibi.
 Dixit ergo Dominus ad Satan: Ecce in manu tua est: verumtamen animam illius serva.
 Egressus igitur Satan a facie Domini, percussit Iob ulcere pessimo, a planta pedis usque ad verticem eius;
 qui testa saniem radebat, sedens in sterquilinio.
 Dixit autem illi uxor sua: Adhuc tu permanes in simplicitate tua? Benedic Deo, et morere.
 Qui ait ad illam: Quasi una de stultis mulieribus locuta es: si bona suscepimus de manu Dei, mala quare non suscipiamus? In omnibus his non peccavit Iob labiis suis.
 Igitur audientes tres amici Iob omne malum quod accidisset ei, venerunt singuli de loco suo, Eliphaz Themanites, et Baldad Suhites, et Sophar Naamathites. Condixerant enim ut pariter venientes visitarent eum, et consolarentur.
 Cumque elevassent procul oculos suos, non cognoverunt eum, et exclamantes ploraverunt, scissisque vestibus sparserunt pulverem super caput suum in caelum.
 Et sederunt cum eo in terra septem diebus et septem noctibus: et nemo loquebatur ei verbum: videbant enim dolorem esse vehementem.


Caput 3

 Post haec aperuit Iob os suum, et maledixit diei suo,
 et locutus est:
 Pereat dies in qua natus sum, et nox in qua dictum est: Conceptus est homo.
 Dies ille vertatur in tenebras: non requirat eum Deus desuper, et non illustretur lumine.
 Obscurent eum tenebrae et umbra mortis; occupet eum caligo, et involvatur amaritudine.
 Noctem illam tenebrosus turbo possideat; non computetur in diebus anni, nec numeretur in mensibus.
 Sit nox illa solitaria, nec laude digna.
 Maledicant ei qui maledicunt diei, qui parati sunt suscitare Leviathan.
 Obtenebrentur stellae caligine eius; expectet lucem, et non videat, nec ortum surgentis aurorae.
 Quia non conclusit ostia ventris qui portavit me, nec abstulit mala ab oculis meis.
 Quare non in vulva mortuus sum? egressus ex utero non statim perii?
 Quare exceptus genibus? cur lactatus uberibus?
 Nunc enim dormiens silerem, et somno meo requiescerem
 cum regibus et consulibus terrae, qui aedificant sibi solitudines;
 aut cum principibus qui possident aurum, et replent domos suas argento;
 aut sicut abortivum absconditum non subsisterem, vel qui concepti non viderunt lucem.
 Ibi impii cessaverunt a tumultu, et ibi requieverunt fessi robore.
 Et quondam vincti pariter sine molestia, non audierunt vocem exactoris.
 Parvus et magnus ibi sunt, et servus liber a domino suo.
 Quare misero data est lux, et vita his qui in amaritudine animae sunt:
 qui expectant mortem, et non venit, quasi effodientes thesaurum;
 gaudentque vehementer cum invenerint sepulchrum?
 viro cuius abscondita est via et circumdedit eum Deus tenebris?
 Antequam comedam, suspiro; et tamquam inundantes aquae, sic rugitus meus:
 quia timor quem timebam evenit mihi, et quod verebar accidit.
 Nonne dissimulavi? nonne silui? nonne quievi? et venit super me indignatio.


Caput 4

 Respondens autem Eliphaz Themanites, dixit:
 Si coeperimus loqui tibi, forsitan moleste accipies; sed conceptum sermonem tenere quis poterit?
 Ecce docuisti multos, et manus lassas roborasti;
 vacillantes confirmaverunt sermones tui, et genua trementia confortasti.
 Nunc autem venit super te plaga, et defecisti; tetigit te, et conturbatus es.
 Ubi est timor tuus, fortitudo tua, patientia tua, et perfectio viarum tuarum?
 Recordare, obsecro te, quis umquam innocens periit? aut quando recti deleti sunt?
 Quin potius vidi eos qui operantur iniquitatem, et seminant dolores, et metunt eos,
 flante Deo perisse, et spiritu irae eius esse consumptos.
 Rugitus leonis, et vox leaenae, et dentes catulorum leonum contriti sunt.
 Tigris periit, eo quod non haberet praedam, et catuli leonis dissipati sunt.
 Porro ad me dictum est verbum absconditum, et quasi furtive suscepit auris mea venas susurri eius.
 In horrore visionis nocturnae, quando solet sopor occupare homines,
 pavor tenuit me, et tremor, et omnia ossa mea perterrita sunt;
 et cum spiritus, me praesente, transiret, inhorruerunt pili carnis meae.
 Stetit quidam, cuius non agnoscebam vultum, imago coram oculis meis, et vocem quasi aurae lenis audivi.
 Numquid homo, Dei comparatione, iustificabitur? aut factore suo purior erit vir?
 Ecce qui serviunt ei, non sunt stabiles, et in angelis suis reperit pravitatem;
 quanto magis hi qui habitant domos luteas, qui terrenum habent fundamentum, consumentur velut a tinea?
 De mane usque ad vesperam succidentur; et quia nullus intelligit, in aeternum peribunt.
 Qui autem reliqui fuerint, auferentur ex eis; morientur, et non in sapientia.


Caput 5

 Voca ergo, si est qui tibi respondeat, et ad aliquem sanctorum convertere.
 Vere stultum interficit iracundia, et parvulum occidit invidia.
 Ego vidi stultum firma radice, et maledixi pulchritudini eius statim.
 Longe fient filii eius a salute, et conterentur in porta, et non erit qui eruat.
 Cuius messem famelicus comedet, et ipsum rapiet armatus, et bibent sitientes divitias eius.
 Nihil in terra sine causa fit, et de humo non oritur dolor.
 Homo nascitur ad laborem, et avis ad volatum.
 Quam ob rem ego deprecabor Dominum, et ad Deum ponam eloquium meum:
 qui facit magna et inscrutabilia, et mirabilia absque numero;
 qui dat pluviam super faciem terrae, et irrigat aquis universa;
 qui ponit humiles in sublime, et moerentes erigit sospitate;
 qui dissipat cogitationes malignorum, ne possint implere manus eorum quod coeperant;
 qui apprehendit sapientes in astutia eorum, et consilium pravorum dissipat.
 Per diem incurrent tenebras, et quasi in nocte, sic palpabunt in meridie.
 Porro salvum faciet egenum a gladio oris eorum, et de manu violenti pauperem.
 Et erit egeno spes; iniquitas autem contrahet os suum.
 Beatus homo qui corripitur a Deo: increpationem ergo Domini ne reprobes:
 quia ipse vulnerat, et medetur; percutit, et manus eius sanabunt.
 In sex tribulationibus liberabit te, et in septima non tanget te malum.
 In fame eruet te de morte, et in bello de manu gladii.
 A flagello linguae absconderis, et non timebis calamitatem cum venerit.
 In vastitate et fame ridebis, et bestias terrae non formidabis.
 Sed cum lapidibus regionum pactum tuum, et bestiae terrae pacificae erunt tibi.
 Et scies quod pacem habeat tabernaculum tuum; et visitans speciem tuam, non peccabis.
 Scies quoque quoniam multiplex erit semen tuum, et progenies tua quasi herba terrae.
 Ingredieris in abundantia sepulchrum, sicut infertur acervus tritici in tempore suo.
 Ecce hoc, ut investigavimus, ita est: quod auditum, mente pertracta.


Caput 6

 Respondens autem Iob, dixit:
 Utinam appenderentur peccata mea quibus iram merui, et calamitas quam patior, in statera!
 Quasi arena maris haec gravior appareret; unde et verba mea dolore sunt plena:
 quia sagittae Domini in me sunt, quarum indignatio ebibit spiritum meum; et terrores Domini militant contra me.
 Numquid rugiet onager cum habuerit herbam? aut mugiet bos cum ante praesepe plenum steterit?
 aut poterit comedi insulsum, quod non est sale conditum? aut potest aliquis gustare quod gustatum affert mortem?
 Quae prius nolebat tangere anima mea, nunc, prae angustia, cibi mei sunt.
 Quis det ut veniat petitio mea, et quod expecto tribuat mihi Deus?
 et qui coepit, ipse me conterat; solvat manum suam, et succidat me?
 Et haec mihi sit consolatio, ut affligens me dolore, non parcat, nec contradicam sermonibus Sancti.
 Quae est enim fortitudo mea, ut sustineam? aut quis finis meus, ut patienter agam?
 Nec fortitudo lapidum fortitudo mea, nec caro mea aenea est.
 Ecce non est auxilium mihi in me, et necessarii quoque mei recesserunt a me.
 Qui tollit ab amico suo misericordiam, timorem Domini derelinquit.
 Fratres mei praeterierunt me, sicut torrens qui raptim transit in convallibus.
 Qui timent pruinam, irruet super eos nix.
 Tempore quo fuerint dissipati, peribunt; et ut incaluerit, solventur de loco suo.
 Involutae sunt semitae gressuum eorum; ambulabunt in vacuum, et peribunt.
 Considerate semitas Thema, itinera Saba, et expectate paulisper.
 Confusi sunt, quia speravi: venerunt quoque usque ad me, et pudore cooperti sunt.
 Nunc venistis; et modo videntes plagam meam, timetis.
 Numquid dixi: Afferte mihi, et de substantia vestra donate mihi?
 vel: Liberate me de manu hostis, et de manu robustorum eruite me?
 Docete me, et ego tacebo: et si quid forte ignoravi, instruite me.
 Quare detraxistis sermonibus veritatis, cum e vobis nullus sit qui possit arguere me?
 Ad increpandum tantum eloquia concinnatis, et in ventum verba profertis.
 Super pupillum irruitis, et subvertere nitimini amicum vestrum.
 Verumtamen quod coepistis explete: praebete aurem, et videte an mentiar.
 Respondete, obsecro, absque contentione; et loquentes id quod iustum est, iudicate.
 Et non invenietis in lingua mea iniquitatem, nec in faucibus meis stultitia personabit.


Caput 7

 Militia est vita hominis super terram, et sicut dies mercenarii dies eius.
 Sicut servus desiderat umbram, et sicut mercenarius praestolatur finem operis sui,
 sic et ego habui menses vacuos, et noctes laboriosas enumeravi mihi.
 Si dormiero, dicam: Quando consurgam? et rursum expectabo vesperam, et replebor doloribus usque ad tenebras.
 Induta est caro mea putredine, et sordibus pulveris cutis mea aruit et contracta est.
 Dies mei velocius transierunt quam a texente tela succiditur, et consumpti sunt absque ulla spe.
 Memento quia ventus est vita mea, et non revertetur oculus meus ut videat bona.
 Nec aspiciet me visus hominis; oculi tui in me, et non subsistam.
 Sicut consumitur nubes, et pertransit, sic qui descenderit ad inferos, non ascendet.
 Nec revertetur ultra in domum suam, neque cognoscet eum amplius locus eius.
 Quapropter et ego non parcam ori meo: loquar in tribulatione spiritus mei; confabulabor cum amaritudine animae meae.
 Numquid mare ego sum, aut cetus, quia circumdedisti me carcere?
 Si dixero: Consolabitur me lectulus meus, et relevabor loquens mecum in strato meo:
 terrebis me per somnia, et per visiones horrore concuties.
 Quam ob rem elegit suspendium anima mea, et mortem ossa mea.
 Desperavi: nequaquam ultra iam vivam: parce mihi, nihil enim sunt dies mei.
 Quid est homo, quia magnificas eum? aut quid apponis erga eum cor tuum?
 Visitas eum diluculo, et subito probas illum.
 Usquequo non parcis mihi, nec dimittis me ut glutiam salivam meam?
 Peccavi; quid faciam tibi, o custos hominum? quare posuisti me contrarium tibi, et factus sum mihimetipsi gravis?
 Cur non tollis peccatum meum, et quare non aufers iniquitatem meam? ecce nunc in pulvere dormiam, et si mane me quaesieris, non subsistam.


Caput 8

 Respondens autem Baldad Suhites, dixit:
 Usquequo loqueris talia, et spiritus multiplex sermones oris tui?
 Numquid Deus supplantat iudicium? aut Omnipotens subvertit quod iustum est?
 Etiam si filii tui peccaverunt ei, et dimisit eos in manu iniquitatis suae:
 tu tamen si diluculo consurrexeris ad Deum, et Omnipotentem fueris deprecatus;
 si mundus et rectus incesseris: statim evigilabit ad te, et pacatum reddet habitaculum iustitiae tuae,
 in tantum ut si priora tua fuerint parva, et novissima tua multiplicentur nimis.
 Interroga enim generationem pristinam, et diligenter investiga patrum memoriam
 (hesterni quippe sumus, et ignoramus, quoniam sicut umbra dies nostri sunt super terram),
 et ipsi docebunt te, loquentur tibi, et de corde suo proferent eloquia.
 Numquid vivere potest scirpus absque humore? aut crescere carectum sine aqua?
 Cum adhuc sit in flore, nec carpatur manu, ante omnes herbas arescit.
 Sic viae omnium qui obliviscuntur Deum, et spes hypocritae peribit.
 Non ei placebit vecordia sua, et sicut tela aranearum fiducia eius.
 Innitetur super domum suam, et non stabit; fulciet eam, et non consurget.
 Humectus videtur antequam veniat sol, et in ortu suo germen eius egredietur.
 Super acervum petrarum radices eius densabuntur, et inter lapides commorabitur.
 Si absorbuerit eum de loco suo, negabit eum, et dicet: Non novi te.
 Haec est enim laetitia viae eius, ut rursum de terra alii germinentur.
 Deus non proiiciet simplicem, nec porriget manum malignis,
 donec impleatur risu os tuum, et labia tua iubilo.
 Qui oderunt te induentur confusione, et tabernaculum impiorum non subsistet.


Caput 9

 Et respondens Iob, ait:
 Vere scio quod ita sit, et quod non iustificetur homo compositus Deo.
 Si voluerit contendere cum eo, non poterit ei respondere unum pro mille.
 Sapiens corde est, et fortis robore: quis restitit ei, et pacem habuit?
 Qui transtulit montes, et nescierunt hi quos subvertit in furore suo.
 Qui commovet terram de loco suo, et columnae eius concutiuntur.
 Qui praecipit soli, et non oritur, et stellas claudit quasi sub signaculo.
 Qui extendit caelos solus, et graditur super fluctus maris.
 Qui facit Arcturum et Oriona, et Hyadas et interiora austri.
 Qui facit magna, et incomprehensibilia, et mirabilia, quorum non est numerus.
 Si venerit ad me, non videbo eum; si abierit, non intelligam.
 Si repente interroget, quis respondebit ei? vel quis dicere potest: Cur ita facis?
 Deus, cuius irae nemo resistere potest, et sub quo curvantur qui portant orbem.
 Quantus ergo sum ego, ut respondeam ei, et loquar verbis meis cum eo?
 qui etiam si habuero quippiam iustum, non respondebo: sed meum iudicem deprecabor.
 Et cum invocantem exaudierit me, non credo quod audierit vocem meam.
 In turbine enim conteret me, et multiplicabit vulnera mea, etiam sine causa.
 Non concedit requiescere spiritum meum, et implet me amaritudinibus.
 Si fortitudo quaeritur, robustissimus est; si aequitas iudicii, nemo audet pro me testimonium dicere.
 Si iustificare me voluero, os meum condemnabit me; si innocentem ostendero, pravum me comprobabit.
 Etiam si simplex fuero, hoc ipsum ignorabit anima mea, et taedebit me vitae meae.
 Unum est quod locutus sum: et innocentem et impium ipse consumit.
 Si flagellat, occidat semel, et non de poenis innocentum rideat.
 Terra data est in manus impii; vultum iudicum eius operit. Quod si non ille est, quis ergo est?
 Dies mei velociores fuerunt cursore; fugerunt, et non viderunt bonum.
 Pertransierunt quasi naves poma portantes; sicut aquila volans ad escam.
 Cum dixero: Nequaquam ita loquar: commuto faciem meam, et dolore torqueor.
 Verebar omnia opera mea, sciens quod non parceres delinquenti.
 Si autem et sic impius sum, quare frustra laboravi?
 Si lotus fuero quasi aquis nivis, et fulserint velut mundissimae manus meae,
 tamen sordibus intinges me, et abominabuntur me vestimenta mea.
 Neque enim viro qui similis mei est, respondebo; nec qui mecum in iudicio ex aequo possit audiri.
 Non est qui utrumque valeat arguere, et ponere manum suam in ambobus.
 Auferat a me virgam suam, et pavor eius non me terreat.
 Loquar, et non timebo eum; neque enim possum metuens respondere.


Caput 10

 Taedet animam meam vitae meae; dimittam adversum me eloquium meum: loquar in amaritudine animae meae.
 Dicam Deo: Noli me condemnare; indica mihi cur me ita iudices.
 Numquid bonum tibi videtur, si calumnieris me, et opprimas me opus manuum tuarum, et consilium impiorum adiuves?
 Numquid oculi carnei tibi sunt? aut sicut videt homo, et tu videbis?
 Numquid sicut dies hominis dies tui, et anni tui sicut humana sunt tempora,
 ut quaeras iniquitatem meam, et peccatum meum scruteris,
 et scias quia nihil impium fecerim, cum sit nemo qui de manu tua possit eruere?
 Manus tuae fecerunt me, et plasmaverunt me totum in circuitu: et sic repente praecipitas me?
 Memento, quaeso, quod sicut lutum feceris me, et in pulverem reduces me.
 Nonne sicut lac mulsisti me, et sicut caseum me coagulasti?
 Pelle et carnibus vestisti me; ossibus et nervis compegisti me.
 Vitam et misericordiam tribuisti mihi, et visitatio tua custodivit spiritum meum.
 Licet haec celes in corde tuo, tamen scio quia universorum memineris.
 Si peccavi, et ad horam pepercisti mihi, cur ab iniquitate mea mundum me esse non pateris?
 Et si impius fuero, vae mihi est; et si iustus, non levabo caput, saturatus afflictione et miseria.
 Et propter superbiam quasi leaenam capies me, reversusque mirabiliter me crucias.
 Instauras testes tuos contra me, et multiplicas iram tuam adversum me, et poenae militant in me.
 Quare de vulva eduxisti me? qui utinam consumptus essem, ne oculus me videret.
 Fuissem quasi non essem, de utero translatus ad tumulum.
 Numquid non paucitas dierum meorum finietur brevi? dimitte ergo me, ut plangam paululum dolorem meum,
 antequam vadam, et non revertar, ad terram tenebrosam, et opertam mortis caligine:
 terram miseriae et tenebrarum, ubi umbra mortis et nullus ordo, sed sempiternus horror inhabitat.


Caput 11

 Respondens autem Sophar Naamathites, dixit:
 Numquid qui multa loquitur, non et audiet? aut vir verbosus iustificabitur?
 Tibi soli tacebunt homines? et cum ceteros irriseris, a nullo confutaberis?
 Dixisti enim: Purus est sermo meus, et mundus sum in conspectu tuo.
 Atque utinam Deus loqueretur tecum, et aperiret labia sua tibi,
 ut ostenderet tibi secreta sapientiae, et quod multiplex esset lex eius: et intelligeres quod multo minora exigaris ab eo quam meretur iniquitas tua!
 Forsitan vestigia Dei comprehendes, et usque ad perfectum Omnipotentem reperies?
 Excelsior caelo est, et quid facies? profundior inferno, et unde cognosces?
 Longior terra mensura eius, et latior mari.
 Si subverterit omnia, vel in unum coarctaverit, quis contradicet ei?
 Ipse enim novit hominum vanitatem; et videns iniquitatem, nonne considerat?
 Vir vanus in superbiam erigitur, et tamquam pullum onagri se liberum natum putat.
 Tu autem firmasti cor tuum, et expandisti ad eum manus tuas.
 Si iniquitatem quae est in manu tua abstuleris a te, et non manserit in tabernaculo tuo iniustitia,
 tunc levare poteris faciem tuam absque macula; et eris stabilis, et non timebis.
 Miseriae quoque oblivisceris, et quasi aquarum quae praeterierunt recordaberis.
 Et quasi meridianus fulgor consurget tibi ad vesperam; et cum te consumptum putaveris, orieris ut lucifer.
 Et habebis fiduciam, proposita tibi spe: et defossus securus dormies.
 Requiesces, et non erit qui te exterreat; et deprecabuntur faciem tuam plurimi.
 Oculi autem impiorum deficient, et effugium peribit ab eis: et spes illorum abominatio animae.


Caput 12

 Respondens autem Iob, dixit:
 Ergo vos estis soli homines, et vobiscum morietur sapientia?
 Et mihi est cor sicut et vobis, nec inferior vestri sum; quis enim haec quae nostis ignorat?
 Qui deridetur ab amico suo, sicut ego, invocabit Deum, et exaudiet eum: deridetur enim iusti simplicitas.
 Lampas contempta apud cogitationes divitum parata ad tempus statutum.
 Abundant tabernacula praedonum, et audacter provocant Deum, cum ipse dederit omnia in manus eorum.
 Nimirum interroga iumenta, et docebunt te; et volatilia caeli, et indicabunt tibi.
 Loquere terrae, et respondebit tibi, et narrabunt pisces maris.
 Quis ignorat quod omnia haec manus Domini fecerit?
 In cuius manu anima omnis viventis, et spiritus universae carnis hominis.
 Nonne auris verba diiudicat? et fauces comedentis, saporem?
 In antiquis est sapientia, et in multo tempore prudentia.
 Apud ipsum est sapientia et fortitudo; ipse habet consilium et intelligentiam.
 Si destruxerit, nemo est qui aedificet; si incluserit hominem, nullus est qui aperiat.
 Si continuerit aquas, omnia siccabuntur; et si emiserit eas, subvertent terram.
 Apud ipsum est fortitudo et sapientia; ipse novit et decipientem, et eum qui decipitur.
 Adducit consiliarios in stultum finem, et iudices in stuporem.
 Balteum regum dissolvit, et praecingit fune renes eorum.
 Ducit sacerdotes inglorios, et optimates supplantat:
 commutans labium veracium, et doctrinam senum auferens.
 Effundit despectionem super principes, eos qui oppressi fuerant relevans.
 Qui revelat profunda de tenebris, et producit in lucem umbram mortis.
 Qui multiplicat gentes, et perdit eas, et subversas in integrum restituit.
 Qui immutat cor principum populi terrae, et decipit eos ut frustra incedant per invium:
 palpabunt quasi in tenebris, et non in luce, et errare eos faciet quasi ebrios.


Caput 13

 Ecce omnia haec vidit oculus meus, et audivit auris mea, et intellexi singula.
 Secundum scientiam vestram et ego novi: nec inferior vestri sum.
 Sed tamen ad Omnipotentem loquar, et disputare cum Deo cupio:
 prius vos ostendens fabricatores mendacii, et cultores perversorum dogmatum.
 Atque utinam taceretis, ut putaremini esse sapientes.
 Audite ergo correptionem meam, et iudicium labiorum meorum attendite.
 Numquid Deus indiget vestro mendacio, ut pro illo loquamini dolos?
 numquid faciem eius accipitis, et pro Deo iudicare nitimini?
 aut placebit ei quem celare nihil potest? aut decipietur, ut homo, vestris fraudulentiis?
 Ipse vos arguet, quoniam in abscondito faciem eius accipitis.
 Statim ut se commoverit, turbabit vos, et terror eius irruet super vos.
 Memoria vestra comparabitur cineri, et redigentur in lutum cervices vestrae.
 Tacete paulisper, ut loquar quodcumque mihi mens suggesserit.
 Quare lacero carnes meas dentibus meis, et animam meam porto in manibus meis?
 Etiam si occiderit me, in ipso sperabo: verumtamen vias meas in conspectu eius arguam.
 Et ipse erit salvator meus: non enim veniet in conspectu eius omnis hypocrita.
 Audite sermonem meum, et aenigmata percipite auribus vestris.
 Si fuero iudicatus, scio quod iustus inveniar.
 Quis est qui iudicetur mecum? veniat: quare tacens consumor?
 Duo tantum ne facias mihi, et tunc a facie tua non abscondar:
 manum tuam longe fac a me, et formido tua non me terreat.
 Voca me, et ego respondebo tibi: aut certe loquar, et tu responde mihi.
 Quantas habeo iniquitates et peccata? scelera mea et delicta ostende mihi.
 Cur faciem tuam abscondis, et arbitraris me inimicum tuum?
 Contra folium, quod vento rapitur, ostendis potentiam tuam, et stipulam siccam persequeris:
 scribis enim contra me amaritudines, et consumere me vis peccatis adolescentiae meae.
 Posuisti in nervo pedem meum, et observasti omnes semitas meas, et vestigia pedum meorum considerasti:
 qui quasi putredo consumendus sum, et quasi vestimentum quod comeditur a tinea.


Caput 14

 Homo natus de muliere, brevi vivens tempore, repletur multis miseriis.
 Qui quasi flos egreditur et conteritur, et fugit velut umbra, et numquam in eodem statu permanet.
 Et dignum ducis super huiuscemodi aperire oculos tuos, et adducere eum tecum in iudicium?
 Quis potest facere mundum de immundo conceptum semine? nonne tu qui solus es?
 Breves dies hominis sunt: numerus mensium eius apud te est: constituisti terminos eius, qui praeteriri non poterunt.
 Recede paululum ab eo, ut quiescat, donec optata veniat, sicut mercenarii, dies eius.
 Lignum habet spem: si praecisum fuerit, rursum virescit, et rami eius pullulant.
 Si senuerit in terra radix eius, et in pulvere emortuus fuerit truncus illius,
 ad odorem aquae germinabit, et faciet comam, quasi cum primum plantatum est.
 Homo vero cum mortuus fuerit, et nudatus, atque consumptus, ubi, quaeso, est?
 Quomodo si recedant aquae de mari, et fluvius vacuefactus arescat:
 sic homo, cum dormierit, non resurget: donec atteratur caelum, non evigilabit, nec consurget de somno suo.
 Quis mihi hoc tribuat, ut in inferno protegas me, et abscondas me donec pertranseat furor tuus, et constituas mihi tempus in quo recorderis mei?
 Putasne mortuus homo rursum vivat? cunctis diebus quibus nunc milito, expecto donec veniat immutatio mea.
 Vocabis me, et ego respondebo tibi: operi manuum tuarum porriges dexteram.
 Tu quidem gressus meos dinumerasti: sed parce peccatis meis.
 Signasti quasi in sacculo delicta mea, sed curasti iniquitatem meam.
 Mons cadens defluit, et saxum transfertur de loco suo:
 lapides excavant aquae, et alluvione paulatim terra consumitur: et hominem ergo similiter perdes.
 Roborasti eum paululum, ut in perpetuum transiret: immutabis faciem eius, et emittes eum.
 Sive nobiles fuerint filii eius, sive ignobiles, non intelliget.
 Attamen caro eius, dum vivet, dolebit, et anima illius super semetipso lugebit.


Caput 15

 Respondens autem Eliphaz Themanites, dixit:
 Numquid sapiens respondebit quasi in ventum loquens, et implebit ardore stomachum suum?
 Arguis verbis eum qui non est aequalis tibi, et loqueris quod tibi non expedit.
 Quantum in te est, evacuasti timorem, et tulisti preces coram Deo.
 Docuit enim iniquitas tua os tuum, et imitaris linguam blasphemantium.
 Condemnabit te os tuum, et non ego: et labia tua respondebunt tibi.
 Numquid primus homo tu natus es, et ante colles formatus?
 numquid consilium Dei audisti, et inferior te erit eius sapientia?
 Quid nosti quod ignoremus? quid intelligis quod nesciamus?
 Et senes et antiqui sunt in nobis, multo vetustiores quam patres tui.
 Numquid grande est ut consoletur te Deus? sed verba tua prava hoc prohibent.
 Quid te elevat cor tuum, et quasi magna cogitans attonitos habes oculos?
 Quid tumet contra Deum spiritus tuus, ut proferas de ore tuo huiuscemodi sermones?
 Quid est homo ut immaculatus sit, et ut iustus appareat natus de muliere?
 Ecce inter sanctos eius nemo immutabilis, et caeli non sunt mundi in conspectu eius.
 Quanto magis abominabilis et inutilis homo, qui bibit quasi aquam iniquitatem?
 Ostendam tibi: audi me: quod vidi, narrabo tibi.
 Sapientes confitentur, et non abscondunt patres suos:
 quibus solis data est terra, et non transivit alienus per eos.
 Cunctis diebus suis impius superbit, et numerus annorum incertus est tyrannidis eius.
 Sonitus terroris semper in auribus illius: et cum pax sit, ille semper insidias suspicatur.
 Non credit quod reverti possit de tenebris ad lucem, circumspectans undique gladium.
 Cum se moverit ad quaerendum panem, novit quod paratus sit in manu eius tenebrarum dies.
 Terrebit eum tribulatio, et angustia vallabit eum, sicut regem qui praeparatur ad praelium.
 Tetendit enim adversus Deum manum suam, et contra Omnipotentem roboratus est.
 Cucurrit adversus eum erecto collo, et pingui cervice armatus est.
 Operuit faciem eius crassitudo, et de lateribus eius arvina dependet.
 Habitavit in civitatibus desolatis, et in domibus desertis, quae in tumulos sunt redactae.
 Non ditabitur, nec perseverabit substantia eius, nec mittet in terra radicem suam.
 Non recedet de tenebris: ramos eius arefaciet flamma, et auferetur spiritu oris sui.
 Non credet, frustra errore deceptus, quod aliquo pretio redimendus sit.
 Antequam dies eius impleantur peribit, et manus eius arescent.
 Laedetur quasi vinea in primo flore botrus eius, et quasi oliva proiiciens florem suum.
 Congregatio enim hypocritae sterilis, et ignis devorabit tabernacula eorum qui munera libenter accipiunt.
 Concepit dolorem, et peperit iniquitatem, et uterus eius praeparat dolos.


Caput 16

 Respondens autem Iob, dixit:
 Audivi frequenter talia: consolatores onerosi omnes vos estis.
 Numquid habebunt finem verba ventosa? aut aliquid tibi molestum est, si loquaris?
 Poteram et ego similia vestri loqui, atque utinam esset anima vestra pro anima mea:
 consolarer et ego vos sermonibus, et moverem caput meum super vos;
 roborarem vos ore meo, et moverem labia mea, quasi parcens vobis.
 Sed quid agam? Si locutus fuero, non quiescet dolor meus, et si tacuero, non recedet a me.
 Nunc autem oppressit me dolor meus, et in nihilum redacti sunt omnes artus mei.
 Rugae meae testimonium dicunt contra me, et suscitatur falsiloquus adversus faciem meam, contradicens mihi.
 Collegit furorem suum in me, et comminans mihi, infremuit contra me dentibus suis: hostis meus terribilibus oculis me intuitus est.
 Aperuerunt super me ora sua, et exprobrantes percusserunt maxillam meam: satiati sunt poenis meis.
 Conclusit me Deus apud iniquum, et manibus impiorum me tradidit.
 Ego ille quondam opulentus, repente contritus sum: tenuit cervicem meam, confregit me, et posuit me sibi quasi in signum.
 Circumdedit me lanceis suis; convulneravit lumbos meos: non pepercit, et effudit in terra viscera mea.
 Concidit me vulnere super vulnus: irruit in me quasi gigas.
 Saccum consui super cutem meam, et operui cinere carnem meam.
 Facies mea intumuit a fletu, et palpebrae meae caligaverunt.
 Haec passus sum absque iniquitate manus meae, cum haberem mundas ad Deum preces.
 Terra, ne operias sanguinem meum, neque inveniat in te locum latendi clamor meus:
 ecce enim in caelo testis meus, et conscius meus in excelsis.
 Verbosi amici mei: ad Deum stillat oculus meus:
 atque utinam sic iudicaretur vir cum Deo, quomodo iudicatur filius hominis cum collega suo.
 Ecce enim breves anni transeunt, et semitam per quam non revertar ambulo.


Caput 17

 Spiritus meus attenuabitur; dies mei breviabuntur: et solum mihi superest sepulchrum.
 Non peccavi, et in amaritudinibus moratur oculus meus.
 Libera me, Domine, et pone me iuxta te, et cuiusvis manus pugnet contra me.
 Cor eorum longe fecisti a disciplina: propterea non exaltabuntur.
 Praedam pollicetur sociis, et oculi filiorum eius deficient.
 Posuit me quasi in proverbium vulgi, et exemplum sum coram eis.
 Caligavit ab indignatione oculus meus, et membra mea quasi in nihilum redacta sunt.
 Stupebunt iusti super hoc, et innocens contra hypocritam suscitabitur.
 Et tenebit iustus viam suam, et mundis manibus addet fortitudinem.
 Igitur omnes vos convertimini, et venite, et non inveniam in vobis ullum sapientem.
 Dies mei transierunt; cogitationes meae dissipatae sunt, torquentes cor meum.
 Noctem verterunt in diem, et rursum post tenebras spero lucem.
 Si sustinuero, infernus domus mea est, et in tenebris stravi lectulum meum.
 Putredini dixi: Pater meus es; Mater mea, et soror mea, vermibus.
 Ubi est ergo nunc praestolatio mea? et patientiam meam quis considerat?
 In profundissimum infernum descendent omnia mea: putasne saltem ibi erit requies mihi?


Caput 18

 Respondens autem Baldad Suhites, dixit:
 Usque ad quem finem verba iactabitis? intelligite prius, et sic loquamur.
 Quare reputati sumus ut iumenta, et sorduimus coram vobis?
 Qui perdis animam tuam in furore tuo, numquid propter te derelinquetur terra, et transferentur rupes de loco suo?
 Nonne lux impii extinguetur, nec splendebit flamma ignis eius?
 Lux obtenebrescet in tabernaculo illius, et lucerna quae super eum est extinguetur.
 Arctabuntur gressus virtutis eius, et praecipitabit eum consilium suum.
 Immisit enim in rete pedes suos, et in maculis eius ambulat.
 Tenebitur planta illius laqueo, et exardescet contra eum sitis.
 Abscondita est in terra pedica eius, et decipula illius super semitam.
 Undique terrebunt eum formidines, et involvent pedes eius.
 Attenuetur fame robur eius, et inedia invadat costas illius.
 Devoret pulchritudinem cutis eius; consumat brachia illius primogenita mors.
 Avellatur de tabernaculo suo fiducia eius, et calcet super eum, quasi rex, interitus.
 Habitent in tabernaculo illius socii eius qui non est; aspergatur in tabernaculo eius sulphur.
 Deorsum radices eius siccentur: sursum autem atteratur messis eius.
 Memoria illius pereat de terra, et non celebretur nomen eius in plateis.
 Expellet eum de luce in tenebras, et de orbe transferet eum.
 Non erit semen eius, neque progenies in populo suo, nec ullae reliquiae in regionibus eius.
 In die eius stupebunt novissimi, et primos invadet horror.
 Haec sunt ergo tabernacula iniqui, et iste locus eius qui ignorat Deum.


Caput 19

 Respondens autem Iob, dixit:
 Usquequo affligitis animam meam, et atteritis me sermonibus?
 En decies confunditis me, et non erubescitis opprimentes me.
 Nempe etsi ignoravi, mecum erit ignorantia mea.
 At vos contra me erigimini, et arguitis me opprobriis meis.
 Saltem nunc intelligite quia Deus non aequo iudicio afflixerit me, et flagellis suis me cinxerit.
 Ecce clamabo, vim patiens, et nemo audiet; vociferabor, et non est qui iudicet.
 Semitam meam circumsepsit, et transire non possum: et in calle meo tenebras posuit.
 Spoliavit me gloria mea, et abstulit coronam de capite meo.
 Destruxit me undique, et pereo: et quasi evulsae arbori abstulit spem meam.
 Iratus est contra me furor eius, et sic me habuit quasi hostem suum.
 Simul venerunt latrones eius, et fecerunt sibi viam per me, et obsederunt in gyro tabernaculum meum.
 Fratres meos longe fecit a me, et noti mei quasi alieni recesserunt a me.
 Dereliquerunt me propinqui mei, et qui me noverant obliti sunt mei.
 Inquilini domus meae et ancillae meae sicut alienum habuerunt me, et quasi peregrinus fui in oculis eorum.
 Servum meum vocavi, et non respondit: ore proprio deprecabar illum.
 Halitum meum exhorruit uxor mea, et orabam filios uteri mei.
 Stulti quoque despiciebant me: et cum ab eis recessissem, detrahebant mihi.
 Abominati sunt me quondam consiliarii mei, et quem maxime diligebam, aversatus est me.
 Pelli meae, consumptis carnibus, adhaesit os meum, et derelicta sunt tantummodo labia circa dentes meos.
 Miseremini mei, miseremini mei saltem vos, amici mei, quia manus Domini tetigit me.
 Quare persequimini me sicut Deus, et carnibus meis saturamini?
 Quis mihi tribuat ut scribantur sermones mei? quis mihi det ut exarentur in libro
 stylo ferreo et plumbi lamina, vel celte sculpantur in silice?
 Scio enim quod redemptor meus vivit, et in novissimo die de terra surrecturus sum:
 et rursum circumdabor pelle mea, et in carne mea videbo Deum meum:
 quem visurus sum ego ipse, et oculi mei conspecturi sunt, et non alius: reposita est haec spes mea in sinu meo.
 Quare ergo nunc dicitis: Persequamur eum, et radicem verbi inveniamus contra eum?
 Fugite ergo a facie gladii, quoniam ultor iniquitatum gladius est: et scitote esse iudicium.


Caput 20

 Respondens autem Sophar Naamathites, dixit:
 Idcirco cogitationes meae variae succedunt sibi, et mens in diversa rapitur.
 Doctrinam qua me arguis audiam, et spiritus intelligentiae meae respondebit mihi.
 Hoc scio a principio, ex quo positus est homo super terram,
 quod laus impiorum brevis sit, et gaudium hypocritae ad instar puncti.
 Si ascenderit usque ad caelum superbia eius, et caput eius nubes tetigerit,
 quasi sterquilinium in fine perdetur, et qui eum viderant, dicent: Ubi est?
 Velut somnium avolans non invenietur: transiet sicut visio nocturna.
 Oculus qui eum viderat non videbit, neque ultra intuebitur eum locus suus.
 Filii eius atterentur egestate, et manus illius reddent ei dolorem suum.
 Ossa eius implebuntur vitiis adolescentiae eius, et cum eo in pulvere dormient.
 Cum enim dulce fuerit in ore eius malum, abscondet illud sub lingua sua.
 Parcet illi, et non derelinquet illud, et celabit in gutture suo.
 Panis eius in utero illius vertetur in fel aspidum intrinsecus.
 Divitias quas devoravit evomet, et de ventre illius extrahet eas Deus.
 Caput aspidum suget, et occidet eum lingua viperae.
 (Non videat rivulos fluminis, torrentes mellis et butyri.)
 Luet quae fecit omnia, nec tamen consumetur: iuxta multitudinem adinventionum suarum, sic et sustinebit.
 Quoniam confringens nudavit pauperes: domum rapuit, et non aedificavit eam.
 Nec est satiatus venter eius: et cum habuerit quae concupierat, possidere non poterit.
 Non remansit de cibo eius, et propterea nihil permanebit de bonis eius.
 Cum satiatus fuerit, arctabitur: aestuabit, et omnis dolor irruet super eum.
 Utinam impleatur venter eius, ut emittat in eum iram furoris sui, et pluat super illum bellum suum.
 Fugiet arma ferrea, et irruet in arcum aereum.
 Eductus, et egrediens de vagina sua, et fulgurans in amaritudine sua: vadent et venient super eum horribiles.
 Omnes tenebrae absconditae sunt in occultis eius; devorabit eum ignis qui non succenditur: affligetur relictus in tabernaculo suo.
 Revelabunt caeli iniquitatem eius, et terra consurget adversus eum.
 Apertum erit germen domus illius: detrahetur in die furoris Dei.
 Haec est pars hominis impii a Deo, et haereditas verborum eius a Domino.


Caput 21

 Respondens autem Iob, dixit:
 Audite, quaeso, sermones meos, et agite poenitentiam.
 Sustinete me, et ego loquar: et post mea, si videbitur, verba, ridete.
 Numquid contra hominem disputatio mea est, ut merito non debeam contristari?
 Attendite me et obstupescite, et superponite digitum ori vestro.
 Et ego, quando recordatus fuero, pertimesco, et concutit carnem meam tremor.
 Quare ergo impii vivunt, sublevati sunt, confortatique divitiis?
 Semen eorum permanet coram eis: propinquorum turba et nepotum in conspectu eorum.
 Domus eorum securae sunt et pacatae, et non est virga Dei super illos.
 Bos eorum concepit, et non abortivit: vacca peperit, et non est privata foetu suo.
 Egrediuntur quasi greges parvuli eorum, et infantes eorum exultant lusibus.
 Tenent tympanum et citharam, et gaudent ad sonitum organi.
 Ducunt in bonis dies suos, et in puncto ad inferna descendunt.
 Qui dixerunt Deo: Recede a nobis, et scientiam viarum tuarum nolumus.
 Quis est Omnipotens, ut serviamus ei? et quid nobis prodest si oraverimus illum?
 Verumtamen quia non sunt in manu eorum bona sua, consilium impiorum longe sit a me.
 Quoties lucerna impiorum extinguetur, et superveniet eis inundatio, et dolores dividet furoris sui?
 Erunt sicut paleae ante faciem venti, et sicut favilla quam turbo dispergit.
 Deus servabit filiis illius dolorem patris, et cum reddiderit, tunc sciet.
 Videbunt oculi eius interfectionem suam, et de furore Omnipotentis bibet.
 Quid enim ad eum pertinet de domo sua post se, et si numerus mensium eius dimidietur?
 Numquid Deus docebit quispiam scientiam, qui excelsos iudicat?
 Iste moritur robustus et sanus, dives et felix:
 viscera eius plena sunt adipe, et medullis ossa illius irrigantur:
 alius vero moritur in amaritudine animae absque ullis opibus:
 et tamen simul in pulvere dormient, et vermes operient eos.
 Certe novi cogitationes vestras, et sententias contra me iniquas.
 Dicitis enim: Ubi est domus principis? et ubi tabernacula impiorum?
 Interrogate quemlibet de viatoribus, et haec eadem illum intelligere cognoscetis:
 quia in diem perditionis servatur malus, et ad diem furoris ducetur.
 Quis arguet coram eo viam eius? et quae fecit, quis reddet illi?
 Ipse ad sepulchra ducetur, et in congerie mortuorum vigilabit.
 Dulcis fuit glareis Cocyti, et post se omnem hominem trahet, et ante se innumerabiles.
 Quomodo igitur consolamini me frustra, cum responsio vestra repugnare ostensa sit veritati?


Caput 22

 Respondens autem Eliphaz Themanites, dixit:
 Numquid Deo potest comparari homo, etiam cum perfectae fuerit scientiae?
 Quid prodest Deo, si iustus fueris? aut quid ei confers, si immaculata fuerit via tua?
 Numquid timens arguet te, et veniet tecum in iudicium,
 et non propter malitiam tuam plurimam, et infinitas iniquitates tuas?
 Abstulisti enim pignus fratrum tuorum sine causa, et nudos spoliasti vestibus.
 Aquam lasso non dedisti, et esurienti subtraxisti panem.
 In fortitudine brachii tui possidebas terram, et potentissimus obtinebas eam.
 Viduas dimisisti vacuas, et lacertos pupillorum comminuisti.
 Propterea circumdatus es laqueis, et conturbat te formido subita.
 Et putabas te tenebras non visurum, et impetu aquarum inundantium non oppressum iri?
 an non cogitas quod Deus excelsior caelo sit, et super stellarum verticem sublimetur?
 Et dicis: Quid enim novit Deus? et quasi per caliginem iudicat.
 Nubes latibulum eius, nec nostra considerat, et circa cardines caeli perambulat.
 Numquid semitam saeculorum custodire cupis, quam calcaverunt viri iniqui,
 qui sublati sunt ante tempus suum, et fluvius subvertit fundamentum eorum?
 Qui dicebant Deo: Recede a nobis: et quasi nihil posset facere Omnipotens, aestimabant eum,
 cum ille implesset domos eorum bonis: quorum sententia procul sit a me.
 Videbunt iusti, et laetabuntur, et innocens subsannabit eos:
 nonne succisa est erectio eorum? et reliquias eorum devoravit ignis?
 Acquiesce igitur ei, et habeto pacem, et per haec habebis fructus optimos.
 Suscipe ex ore illius legem, et pone sermones eius in corde tuo.
 Si reversus fueris ad Omnipotentem, aedificaberis, et longe facies iniquitatem a tabernaculo tuo.
 Dabit pro terra silicem, et pro silice torrentes aureos.
 Eritque Omnipotens contra hostes tuos, et argentum coacervabitur tibi.
 Tunc super Omnipotentem deliciis afflues, et elevabis ad Deum faciem tuam.
 Rogabis eum, et exaudiet te, et vota tua reddes.
 Decernes rem, et veniet tibi, et in viis tuis splendebit lumen.
 Qui enim humiliatus fuerit, erit in gloria, et qui inclinaverit oculos, ipse salvabitur.
 Salvabitur innocens: salvabitur autem in munditia manuum suarum.


Caput 23

 Respondens autem Iob, ait:
 Nunc quoque in amaritudine est sermo meus, et manus plagae meae aggravata est super gemitum meum.
 Quis mihi tribuat ut cognoscam et inveniam illum, et veniam usque ad solium eius?
 Ponam coram eo iudicium, et os meum replebo increpationibus:
 ut sciam verba quae mihi respondeat, et intelligam quid loquatur mihi.
 Nolo multa fortitudine contendat mecum, nec magnitudinis suae mole me premat.
 Proponat aequitatem contra me, et perveniat ad victoriam iudicium meum.
 Si ad orientem iero, non apparet; si ad occidentem, non intelligam eum.
 Si ad sinistram, quid agam? non apprehendam eum; si me vertam ad dexteram, non videbo illum.
 Ipse vero scit viam meam, et probavit me quasi aurum quod per ignem transit.
 Vestigia eius secutus est pes meus: viam eius custodivi, et non declinavi ex ea.
 A mandatis labiorum eius non recessi, et in sinu meo abscondi verba oris eius.
 Ipse enim solus est, et nemo avertere potest cogitationem eius: et anima eius quodcumque voluit, hoc fecit.
 Cum expleverit in me voluntatem suam, et alia multa similia praesto sunt ei.
 Et idcirco a facie eius turbatus sum, et considerans eum, timore sollicitor.
 Deus mollivit cor meum, et Omnipotens conturbavit me.
 Non enim perii propter imminentes tenebras, nec faciem meam operuit caligo.


Caput 24

 Ab Omnipotente non sunt abscondita tempora: qui autem noverunt eum, ignorant dies illius.
 Alii terminos transtulerunt; diripuerunt greges, et paverunt eos.
 Asinum pupillorum abegerunt, et abstulerunt pro pignore bovem viduae.
 Subverterunt pauperum viam, et oppresserunt pariter mansuetos terrae.
 Alii quasi onagri in deserto egrediuntur ad opus suum: vigilantes ad praedam, praeparant panem liberis.
 Agrum non suum demetunt, et vineam eius, quem vi oppresserint, vindemiant.
 Nudos dimittunt homines, indumenta tollentes, quibus non est operimentum in frigore:
 quos imbres montium rigant, et non habentes velamen, amplexantur lapides.
 Vim fecerunt depraedantes pupillos, et vulgum pauperem spoliaverunt.
 Nudis et incedentibus absque vestitu, et esurientibus tulerunt spicas.
 Inter acervos eorum meridiati sunt, qui calcatis torcularibus sitiunt.
 De civitatibus fecerunt viros gemere, et anima vulneratorum clamavit: et Deus inultum abire non patitur.
 Ipsi fuerunt rebelles lumini: nescierunt vias eius, nec reversi sunt per semitas eius.
 Mane primo consurgit homicida; interficit egenum et pauperem: per noctem vero erit quasi fur.
 Oculus adulteri observat caliginem, dicens: Non me videbit oculus: et operiet vultum suum.
 Perfodit in tenebris domos, sicut in die condixerant sibi, et ignoraverunt lucem.
 Si subito apparuerit aurora, arbitrantur umbram mortis: et sic in tenebris quasi in luce ambulant.
 Levis est super faciem aquae: maledicta sit pars eius in terra, nec ambulet per viam vinearum.
 Ad nimium calorem transeat ab aquis nivium, et usque ad inferos peccatum illius.
 Obliviscatur eius misericordia; dulcedo illius vermes: non sit in recordatione, sed conteratur quasi lignum infructuosum.
 Pavit enim sterilem quae non parit, et viduae bene non fecit.
 Detraxit fortes in fortitudine sua, et cum steterit, non credet vitae suae.
 Dedit ei Deus locum poenitentiae, et ille abutitur eo in superbiam: oculi autem eius sunt in viis illius.
 Elevati sunt ad modicum, et non subsistent: et humiliabuntur sicut omnia, et auferentur, et sicut summitates spicarum conterentur.
 Quod si non est ita, quis me potest arguere esse mentitum, et ponere ante Deum verba mea?


Caput 25

 Respondens autem Baldad Suhites, dixit:
 Potestas et terror apud eum est, qui facit concordiam in sublimibus suis.
 Numquid est numerus militum eius? et super quem non surget lumen illius?
 Numquid iustificari potest homo comparatus Deo? aut apparere mundus natus de muliere?
 Ecce luna etiam non splendet, et stellae non sunt mundae in conspectu eius:
 quanto magis homo putredo, et filius hominis vermis?


Caput 26

 Respondens autem Iob dixit:
 Cuius adiutor es? numquid imbecillis? et sustentas brachium eius qui non est fortis?
 Cui dedisti consilium? forsitan illi qui non habet sapientiam: et prudentiam tuam ostendisti plurimam.
 Quem docere voluisti? nonne eum qui fecit spiramentum?
 Ecce gigantes gemunt sub aquis, et qui habitant cum eis.
 Nudus est infernus coram illo, et nullum est operimentum perditioni.
 Qui extendit aquilonem super vacuum, et appendit terram super nihilum.
 Qui ligat aquas in nubibus suis, ut non erumpant pariter deorsum.
 Qui tenet vultum solii sui, et expandit super illud nebulam suam.
 Terminum circumdedit aquis, usque dum finiantur lux et tenebrae.
 Columnae caeli contremiscunt, et pavent ad nutum eius.
 In fortitudine illius repente maria congregata sunt, et prudentia eius percussit superbum.
 Spiritus eius ornavit caelos, et obstetricante manu eius, eductus est coluber tortuosus.
 Ecce haec ex parte dicta sunt viarum eius: et cum vix parvam stillam sermonis eius audierimus, quis poterit tonitruum magnitudinis illius intueri?


Caput 27

 Addidit quoque Iob, assumens parabolam suam, et dixit:
 Vivit Deus, qui abstulit iudicium meum, et Omnipotens, qui ad amaritudinem adduxit animam meam.
 Quia donec superest halitus in me, et spiritus Dei in naribus meis,
 non loquentur labia mea iniquitatem, nec lingua mea meditabitur mendacium.
 Absit a me ut iustos vos esse iudicem: donec deficiam, non recedam ab innocentia mea.
 Iustificationem meam, quam coepi tenere, non deseram: neque enim reprehendit me cor meum in omni vita mea.
 Sit ut impius, inimicus meus, et adversarius meus quasi iniquus.
 Quae est enim spes hypocritae, si avare rapiat, et non liberet Deus animam eius?
 Numquid Deus audiet clamorem eius, cum venerit super eum angustia?
 aut poterit in Omnipotente delectari, et invocare Deum omni tempore?
 Docebo vos per manum Dei quae Omnipotens habeat, nec abscondam.
 Ecce vos omnes nostis: et quid sine causa vana loquimini?
 Haec est pars hominis impii apud Deum, et haereditas violentorum, quam ob Omnipotente suscipient.
 Si multiplicati fuerint filii eius, in gladio erunt, et nepotes eius non saturabuntur pane:
 qui reliqui fuerint ex eo sepelientur in interitu, et viduae illius non plorabunt.
 Si comportaverit quasi terram argentum, et sicut lutum praeparaverit vestimenta:
 praeparabit quidem, sed iustus vestietur illis, et argentum innocens dividet.
 Aedificavit sicut tinea domum suam, et sicut custos fecit umbraculum.
 Dives, cum dormierit, nihil secum auferet: aperiet oculos suos, et nihil inveniet.
 Apprehendet eum quasi aqua inopia: nocte opprimet eum tempestas.
 Tollet eum ventus urens, et auferet, et velut turbo rapiet eum de loco suo.
 Et mittet super eum, et non parcet: de manu eius fugiens fugiet.
 Stringet super eum manus suas, et sibilabit super illum, intuens locum eius.


Caput 28

 Habet argentum venarum suarum principia, et auro locus est in quo conflatur.
 Ferrum de terra tollitur, et lapis solutus calore in aes vertitur.
 Tempus posuit tenebris, et universorum finem ipse considerat: lapidem quoque caliginis et umbram mortis.
 Dividit torrens a populo peregrinante eos quos oblitus est pes egentis hominis, et invios.
 Terra de qua oriebatur panis, in loco suo igni subversa est.
 Locus sapphiri lapides eius, et glebae illius aurum.
 Semitam ignoravit avis, nec intuitus est eam oculus vulturis.
 Non calcaverunt eam filii institorum, nec pertransivit per eam leaena.
 Ad silicem extendit manum suam: subvertit a radicibus montes.
 In petris rivos excidit, et omne pretiosum vidit oculus eius.
 Profunda quoque fluviorum scrutatus est, et abscondita in lucem produxit.
 Sapientia vero ubi invenitur? et quis est locus intelligentiae?
 Nescit homo pretium eius, nec invenitur in terra suaviter viventium.
 Abyssus dicit: Non est in me, et mare loquitur: Non est mecum.
 Non dabitur aurum obrizum pro ea, nec appendetur argentum in commutatione eius.
 Non conferetur tinctis Indiae coloribus, nec lapidi sardonycho pretiosissimo vel sapphiro.
 Non adaequabitur ei aurum vel vitrum, nec commutabuntur pro ea vasa auri.
 Excelsa et eminentia non memorabuntur comparatione eius: trahitur autem sapientia de occultis.
 Non adaequabitur ei topazius de Aethiopia, nec tincturae mundissimae componetur.
 Unde ergo sapientia venit? et quis est locus intelligentiae?
 Abscondita est ab oculis omnium viventium: volucres quoque caeli latet.
 Perditio et mors dixerunt: Auribus nostris audivimus famam eius.
 Deus intelligit viam eius, et ipse novit locum illius.
 Ipse enim fines mundi intuetur, et omnia quae sub caelo sunt respicit.
 Qui fecit ventis pondus, et aquas appendit in mensura.
 Quando ponebat pluviis legem, et viam procellis sonantibus:
 tunc vidit illam et enarravit, et praeparavit, et investigavit.
 Et dixit homini: Ecce timor Domini, ipsa est sapientia; et recedere a malo, intelligentia.


Caput 29

 Addidit quoque Iob, assumens parabolam suam, et dixit:
 Quis mihi tribuat ut sim iuxta menses pristinos, secundum dies quibus Deus custodiebat me?
 Quando splendebat lucerna eius super caput meum, et ad lumen eius ambulabam in tenebris:
 sicut fui in diebus adolescentiae meae, quando secreto Deus erat in tabernaculo meo:
 quando erat Omnipotens mecum, et in circuitu meo pueri mei:
 quando lavabam pedes meos butyro, et petra fundebat mihi rivos olei:
 quando procedebam ad portam civitatis, et in platea parabant cathedram mihi.
 Videbant me iuvenes, et abscondebantur: et senes assurgentes stabant.
 Principes cessabant loqui, et digitum superponebant ori suo.
 Vocem suam cohibebant duces, et lingua eorum gutturi suo adhaerebat.
 Auris audiens beatificabat me, et oculus videns testimonium reddebat mihi:
 eo quod liberassem pauperem vociferantem, et pupillum cui non esset adiutor.
 Benedictio perituri super me veniebat, et cor viduae consolatus sum.
 Iustitia indutus sum, et vestivi me, sicut vestimento et diademate, iudicio meo.
 Oculus fui caeco, et pes claudo.
 Pater eram pauperum, et causam quam nesciebam diligentissime investigabam.
 Conterebam molas iniqui, et de dentibus illius auferebam praedam.
 Dicebamque: In nidulo meo moriar, et sicut palma multiplicabo dies.
 Radix mea aperta est secus aquas, et ros morabitur in messione mea.
 Gloria mea semper innovabitur, et arcus meus in manu mea instaurabitur.
 Qui me audiebant, expectabant sententiam, et intenti tacebant ad consilium meum.
 Verbis meis addere nihil audebant, et super illos stillabat eloquium meum.
 Expectabant me sicut pluviam, et os suum aperiebant quasi ad imbrem serotinum.
 Siquando ridebam ad eos, non credebant: et lux vultus mei non cadebat in terram.
 Si voluissem ire ad eos, sedebam primus: cumque sederem quasi rex, circumstante exercitu, eram tamen moerentium consolator.


Caput 30

 Nunc autem derident me iuniores tempore, quorum non dignabar patres ponere cum canibus gregis mei:
 quorum virtus manuum mihi erat pro nihilo, et vita ipsa putabantur indigni:
 egestate et fame steriles, qui rodebant in solitudine, squallentes calamitate et miseria.
 Et mandebant herbas, et arborum cortices, et radix iuniperorum erat cibus eorum:
 qui de convallibus ista rapientes, cum singula reperissent, ad ea cum clamore currebant.
 In desertis habitabant torrentium, et in cavernis terrae, vel super glaream:
 qui inter huiuscemodi laetabantur, et esse sub sentibus delicias computabant:
 filii stultorum et ignobilium, et in terra penitus non parentes.
 Nunc in eorum canticum versus sum, et factus sum eis in proverbium.
 Abominantur me, et longe fugiunt a me, et faciem meam conspuere non verentur.
 Pharetram enim suam aperuit, et afflixit me, et frenum posuit in os meum.
 Ad dexteram orientis calamitates meae illico surrexerunt: pedes meos subverterunt, et oppresserunt quasi fluctibus semitis suis.
 Dissipaverunt itinera mea; insidiati sunt mihi, et praevaluerunt: et non fuit qui ferret auxilium.
 Quasi rupto muro, et aperta ianua, irruerunt super me, et ad meas miserias devoluti sunt.
 Redactus sum in nihilum: abstulisti quasi ventus desiderium meum, et velut nubes pertransiit salus mea.
 Nunc autem in memetipso marcescit anima mea, et possident me dies afflictionis.
 Nocte os meum perforatur doloribus, et qui me comedunt, non dormiunt.
 In multitudine eorum consumitur vestimentum meum, et quasi capito tunicae succinxerunt me.
 Comparatus sum luto, et assimilatus sum favillae et cineri.
 Clamo ad te, et non exaudis me: sto, et non respicis me.
 Mutatus es mihi in crudelem, et in duritia manus tuae adversaris mihi.
 Elevasti me, et quasi super ventum ponens; elisisti me valide.
 Scio quia morti trades me, ubi constituta est domus omni viventi.
 Verumtamen non ad consumptionem eorum emittis manum tuam: et si corruerint, ipse salvabis.
 Flebam quondam super eo qui afflictus erat, et compatiebatur anima mea pauperi.
 Expectabam bona, et venerunt mihi mala: praestolabar lucem, et eruperunt tenebrae.
 Interiora mea efferbuerunt absque ulla requie: praevenerunt me dies afflictionis.
 Moerens incedebam sine furore; consurgens, in turba clamabam.
 Frater fui draconum, et socius struthionum.
 Cutis mea denigrata est super me, et ossa mea aruerunt prae caumate.
 Versa est in luctum cithara mea, et organum meum in vocem flentium.


Caput 31

 Pepigi foedus cum oculis meis, ut ne cogitarem quidem de virgine.
 Quam enim partem haberet in me Deus desuper, et haereditatem Omnipotens de excelsis?
 Numquid non perditio est iniquo, et alienatio operantibus iniustitiam?
 Nonne ipse considerat vias meas, et cunctos gressus meos dinumerat?
 Si ambulavi in vanitate, et festinavit in dolo pes meus,
 appendat me in statera iusta, et sciat Deus simplicitatem meam.
 Si declinavit gressus meus de via, et si secutum est oculos meos cor meum, et si manibus meis adhaesit macula,
 seram, et alius comedat, et progenies mea eradicetur.
 Si deceptum est cor meum super muliere, et si ad ostium amici mei insidiatus sum,
 scortum alterius sit uxor mea, et super illam incurventur alii.
 Hoc enim nefas est, et iniquitas maxima.
 Ignis est usque ad perditionem devorans, et omnia eradicans genimina.
 Si contempsi subire iudicium cum servo meo et ancilla mea, cum disceptarent adversum me:
 quid enim faciam cum surrexerit ad iudicandum Deus? et cum quaesierit, quid respondebo illi?
 Numquid non in utero fecit me, qui et illum operatus est, et formavit me in vulva unus?
 Si negavi quod volebant pauperibus, et oculos viduae expectare feci;
 si comedi buccellam meam solus, et non comedit pupillus ex ea
 (quia ab infantia mea crevit mecum miseratio, et de utero matris meae egressa est mecum);
 si despexi pereuntem, eo quod non habuerit indumentum, et absque operimento pauperem;
 si non benedixerunt mihi latera eius, et de velleribus ovium mearum calefactus est;
 si levavi super pupillum manum meam, etiam cum viderem me in porta superiorem:
 humerus meus a iunctura sua cadat, et brachium meum cum suis ossibus confringatur.
 Semper enim quasi tumentes super me fluctus timui Deum, et pondus eius ferre non potui.
 Si putavi aurum robur meum, et obrizo dixi: Fiducia mea;
 si laetatus sum super multis divitiis meis, et quia plurima reperit manus mea;
 si vidi solem cum fulgeret, et lunam incedentem clare,
 et laetatum est in abscondito cor meum, et osculatus sum manum meam ore meo:
 quae est iniquitas maxima, et negatio contra Deum altissimum.
 Si gavisus sum ad ruinam eius qui me oderat, et exsultavi quod invenisset eum malum:
 non enim dedi ad peccandum guttur meum, ut expeterem maledicens animam eius.
 Si non dixerunt viri tabernaculi mei: Quis det de carnibus eius, ut saturemur?
 foris non mansit peregrinus: ostium meum viatori patuit.
 Si abscondi quasi homo peccatum meum, et celavi in sinu meo iniquitatem meam;
 si expavi ad multitudinem nimiam, et despectio propinquorum terruit me: et non magis tacui, nec egressus sum ostium.
 Quis mihi tribuat auditorem, ut desiderium meum audiat Omnipotens, et librum scribat ipse qui iudicat,
 ut in humero meo portem illum, et circumdem illum quasi coronam mihi?
 Per singulos gradus meos pronuntiabo illum, et quasi principi offeram eum.
 Si adversum me terra mea clamat, et cum ipsa sulci eius deflent:
 si fructus eius comedi absque pecunia, et animam agricolarum eius afflixi:
 pro frumento oriatur mihi tribulus, et pro hordeo spina. Finita sunt verba Iob.


Caput 32

 Omiserunt autem tres viri isti respondere Iob, eo quod iustus sibi videretur.
 Et iratus indignatusque est Eliu filius Barachel Buzites, de cognatione Ram: iratus est autem adversum Iob, eo quod iustum se esse diceret coram Deo.
 Porro adversum amicos eius indignatus est, eo quod non invenissent responsionem rationabilem, sed tantummodo condemnassent Iob.
 Igitur Eliu expectavit Iob loquentem, eo quod seniores essent qui loquebantur.
 Cum autem vidisset quod tres respondere non potuissent, iratus est vehementer.
 Respondensque Eliu filius Barachel Buzites, dixit: Iunior sum tempore, vos autem antiquiores: idcirco, demisso capite, veritus sum vobis indicare meam sententiam.
 Sperabam enim quod aetas prolixior loqueretur, et annorum multitudo doceret sapientiam.
 Sed, ut video, spiritus est in hominibus, et inspiratio Omnipotentis dat intelligentiam.
 Non sunt longaevi sapientes, nec senes intelligunt iudicium.
 Ideo dicam: Audite me: ostendam vobis etiam ego meam sapientiam.
 Expectavi enim sermones vestros; audivi prudentiam vestram, donec disceptaremini sermonibus;
 et donec putabam vos aliquid dicere, considerabam: sed, ut video, non est qui possit arguere Iob, et respondere ex vobis sermonibus eius.
 Ne forte dicatis: Invenimus sapientiam: Deus proiecit eum, non homo.
 Nihil locutus est mihi: et ego non secundum sermones vestros respondebo illi.
 Extimuerunt, nec responderunt ultra, abstuleruntque a se eloquia.
 Quoniam igitur expectavi, et non sunt locuti: steterunt, nec ultra responderunt:
 respondebo et ego partem meam, et ostendam scientiam meam.
 Plenus sum enim sermonibus, et coarctat me spiritus uteri mei.
 En venter meus quasi mustum absque spiraculo, quod lagunculas novas disrumpit.
 Loquar, et respirabo paululum: aperiam labia mea, et respondebo.
 Non accipiam personam viri, et Deum homini non aequabo.
 Nescio enim quamdiu subsistam, et si post modicum tollat me factor meus.

