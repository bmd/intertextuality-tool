Non enim quod volo bonum, hoc facio: sed quod nolo malum, hoc ago.
 Si autem quod nolo, illud facio: iam non ego operor illud, sed quod habitat in me, peccatum.
 Invenio igitur legem, volenti mihi facere bonum, quoniam mihi malum adiacet:
 condelector enim legi Dei secundum interiorem hominem:
 video autem aliam legem in membris meis, repugnantem legi mentis meae, et captivantem me in lege peccati, quae est in membris meis.
 Infelix ego homo, quis me liberabit de corpore mortis huius?
 gratia Dei per Iesum Christum Dominum nostrum. Igitur ego ipse mente servio legi Dei: carne autem, legi peccati.


Caput 8

 Nihil ergo nunc damnationis est iis qui sunt in Christo Iesu: qui non secundum carnem ambulant.
 Lex enim spiritus vitae in Christo Iesu liberavit me a lege peccati et mortis.
 Nam quod impossibile erat legi, in quo infirmabatur per carnem: Deus Filium suum mittens in similitudinem carnis peccati et de peccato, damnavit peccatum in carne,
 ut iustificatio legis impleretur in nobis, qui non secundum carnem ambulamus, sed secundum spiritum.
 Qui enim secundum carnem sunt, quae carnis sunt, sapiunt: qui vero secundum spiritum sunt, quae sunt spiritus, sentiunt.
 Nam prudentia carnis, mors est: prudentia autem spiritus, vita et pax:
 quoniam sapientia carnis inimica est Deo: legi enim Dei non est subiecta, nec enim potest.
 Qui autem in carne sunt, Deo placere non possunt.
 Vos autem in carne non estis, sed in spiritu: si tamen Spiritus Dei habitat in vobis. Si quis autem Spiritum Christi non habet, hic non est eius.
 Si autem Christus in vobis est, corpus quidem mortuum est propter peccatum, spiritus vero vivit propter iustificationem.
 Quod si Spiritus eius, qui suscitavit Iesum a mortuis, habitat in vobis: qui suscitavit Iesum Christum a mortuis, vivificabit et mortalia corpora vestra, propter inhabitantem Spiritum eius in vobis.
 Ergo fratres, debitores sumus non carni, ut secundum carnem vivamus.
 Si enim secundum carnem vixeritis, moriemini: si autem spiritu facta carnis mortificaveritis, vivetis.
 Quicumque enim Spiritu Dei aguntur, ii sunt filii Dei.
 Non enim accepistis spiritum servitutis iterum in timore, sed accepistis spiritum adoptionis filiorum, in quo clamamus: Abba (Pater).
 Ipse enim Spiritus testimonium reddit spiritui nostro quod sumus filii Dei.
 Si autem filii, et haeredes: haeredes, quidem Dei, cohaeredes autem Christi: si tamen compatimur ut et conglorificemur.
 Existimo enim quod non sunt condignae passiones huius temporis ad futuram gloriam, quae revelabitur in nobis.
 Nam exspectatio creaturae revelationem filiorum Dei exspectat.
 Vanitati enim creatura subiecta est non volens, sed propter eum, qui subiecit eam in spe:
 quia et ipsa creatura liberabitur a servitute corruptionis in libertatem gloriae filiorum Dei.
 Scimus enim quod omnis creatura ingemiscit, et parturit usque adhuc.
 Non solum autem illa, sed et nos ipsi primitias spiritus habentes: et ipsi intra nos gemimus adoptionem filiorum Dei exspectantes, redemptionem corporis nostri.
 Spe enim salvi facti sumus. Spes autem, quae videtur, non est spes: nam quod videt quis, quid sperat?
 Si autem quod non videmus, speramus: per patientiam exspectamus.
 Similiter autem et Spiritus adiuvat infirmitatem nostram: nam quid oremus, sicut oportet, nescimus: sed ipse Spiritus postulat pro nobis gemitibus inenarrabilibus.
 Qui autem scrutatur corda, scit quid desideret Spiritus: quia secundum Deum postulat pro sanctis.
 Scimus autem quoniam diligentibus Deum omnia cooperantur in bonum, iis qui secundum propositum vocati sunt sancti.
 Nam quos praescivit, et praedestinavit conformes fieri imaginis Filii sui, ut sit ipse primogenitus in multis fratribus.
 Quos autem praedestinavit, hos et vocavit: et quos vocavit, hos et iustificavit: quos autem iustificavit, illos et glorificavit.
 Quid ergo dicemus ad haec? si Deus pro nobis, qui contra nos?
 Qui etiam proprio Filio suo non pepercit, sed pro nobis omnibus tradidit illum: quomodo non etiam cum illo omnia nobis donavit?
 Quis accusabit adversus electos Dei? Deus qui iustificat,
 quis est qui condemnet? Christus Iesus, qui mortuus est, immo qui et resurrexit, qui est ad dexteram Dei, qui etiam interpellat pro nobis.
 Quis ergo nos separabit a caritate Christi? tribulatio? an angustia? an fames? an nuditas? an periculum? an persecutio? an gladius?
 (Sicut scriptum est: Quia propter te mortificamur tota die: aestimati sumus sicut oves occisionis.)
 Sed in his omnibus superamus propter eum qui dilexit nos.
 Certus sum enim quia neque mors, neque vita, neque angeli, neque principatus, neque virtutes, neque instantia, neque futura, neque fortitudo,
 neque altitudo, neque profundum, neque creatura alia poterit nos separare a caritate Dei, quae est in Christo Iesu Domino nostro.


Caput 9

 Veritatem dico in Christo, non mentior: testimonium mihi perhibente conscientia mea in Spiritu Sancto:
 quoniam tristitia mihi magna est, et continuus dolor cordi meo.
 Optabam enim ego ipse anathema esse a Christo pro fratribus meis, qui sunt cognati mei secundum carnem,
 qui sunt Israelitae, quorum adoptio est filiorum, et gloria, et testamentum, et legislatio, et obsequium, et promissa:
 quorum patres, et ex quibus est Christus secundum carnem, qui est super omnia Deus benedictus in saecula. Amen.
 Non autem quod exciderit verbum Dei. Non enim omnes qui ex Israel sunt, ii sunt Israelitae:
 neque qui semen sunt Abrahae, omnes filii: sed in Isaac vocabitur tibi semen:
 id est, non qui filii carnis, hi filii Dei: sed qui filii sunt promissionis, aestimantur in semine.
 Promissionis enim verbum hoc est: Secundum hoc tempus veniam: et erit Sarae filius.
 Non solum autem illa: sed et Rebecca ex uno concubitu habens, Isaac patris nostri.
 Cum enim nondum nati fuissent, aut aliquid boni egissent, aut mali (ut secundum electionem propositum Dei maneret),
 non ex operibus, sed ex vocante dictum est ei quia maior serviet minori,
 sicut scriptum est: Iacob dilexi, Esau autem odio habui.
 Quid ergo dicemus? numquid iniquitas apud Deum? Absit.
 Moysi enim dicit: Miserebor cuius misereor: et misericordiam praestabo cuius miserebor.
 Igitur non volentis, neque currentis, sed miserentis est Dei.
 Dicit enim Scriptura Pharaoni: Quia in hoc ipsum excitavi te, ut ostendam in te virtutem meam: et ut annuntietur nomen meum in universa terra.
 Ergo cuius vult miseretur, et quem vult indurat.
 Dicis itaque mihi: Quid adhuc queritur? voluntati enim eius quis resistit?
 O homo, tu quis es, qui respondeas Deo? numquid dicit figmentum ei qui se finxit: Quid me fecisti sic?
 an non habet potestatem figulus luti ex eadem massa facere aliud quidem vas in honorem, aliud vero in contumeliam?
 Quod si Deus volens ostendere iram, et notum facere potentiam suam, sustinuit in multa patientia vasa irae, apta in interitum,
 ut ostenderet divitias gloriae suae in vasa misericordiae, quae praeparavit in gloriam.
 Quos et vocavit nos non solum ex Iudaeis, sed etiam in gentibus,
 sicut in Osee dicit: Vocabo non plebem meam, plebem meam: et non dilectam, dilectam: et non misericordiam consecutam, misericordiam consecutam.
 Et erit: in loco, ubi dictum est eis: Non plebs mea vos: ibi vocabuntur filii Dei vivi.
 Isaias autem clamat pro Israel: Si fuerit numerus filiorum Israel tamquam arena maris, reliquiae salvae fient.
 Verbum enim consummans, et abbrevians in aequitate: quia verbum breviatum faciet Dominus super terram:
 et sicut praedixit Isaias: Nisi Dominus Sabaoth reliquisset nobis semen, sicut Sodoma facti essemus, et sicut Gomorrha similes fuissemus.
 Quid ergo dicemus? Quod gentes, quae non sectabantur iustitiam, apprehenderunt iustitiam: iustitiam autem, quae ex fide est.
 Israel vero sectando legem iustitiae, in legem iustitiae non pervenit.
 Quare? Quia non ex fide, sed quasi ex operibus: offenderunt enim in lapidem offensionis,
 sicut scriptum est: Ecce pono in Sion lapidem offensionis, et petram scandali: et omnis qui credit in eum, non confundetur.


Caput 10

 Fratres, voluntas quidem cordis mei, et obsecratio ad Deum, fit pro illis in salutem.
 Testimonium enim perhibeo illis quod aemulationem Dei habent, sed non secundum scientiam.
 Ignorantes enim iustitiam Dei, et suam quaerentes statuere, iustitiae Dei non sunt subiecti.
 Finis enim legis, Christus, ad iustitiam omni credenti.
 Moyses enim scripsit, quoniam iustitiam, quae ex lege est, qui fecerit homo, vivet in ea.
 Quae autem ex fide est iustitia, sic dicit: Ne dixeris in corde tuo: Quis ascendet in caelum? id est, Christum deducere:
 aut, Quis descendet in abyssum? hoc est, Christum a mortuis revocare.
 Sed quid dicit Scriptura? Prope est verbum in ore tuo, et in corde tuo: hoc est verbum fidei, quod praedicamus.
 Quia si confitearis in ore tuo Dominum Iesum, et in corde tuo credideris quod Deus illum suscitavit a mortuis, salvus eris.
 Corde enim creditur ad iustitiam: ore autem confessio fit ad salutem.
 Dicit enim Scriptura: Omnis qui credit in illum, non confundetur.
 Non enim est distinctio Iudaei et Graeci: nam idem Dominus omnium, dives in omnes qui invocant illum.
 Omnis enim quicumque invocaverit nomen Domini, salvus erit.
 Quomodo ergo invocabunt, in quem non crediderunt? aut quomodo credent ei, quem non audierunt? quomodo autem audient sine praedicante?
 quomodo vero praedicabunt nisi mittantur? sicut scriptum est: Quam speciosi pedes evangelizantium pacem, evangelizantium bona!
 Sed non omnes obediunt Evangelio. Isaias enim dicit: Domine, quis credidit auditui nostro?
 Ergo fides ex auditu, auditus autem per verbum Christi.
 Sed dico: Numquid non audierunt? Et quidem in omnem terram exivit sonus eorum, et in fines orbis terrae verba eorum.
 Sed dico: Numquid Israel non cognovit? Primus Moyses dicit: Ego ad aemulationem vos adducam in non gentem: in gentem insipientem, in iram vos mittam.
 Isaias autem audet, et dicit: Inventus sum a non quaerentibus me: palam apparui iis qui me non interrogabant.
 Ad Israel autem dicit: Tota die expandi manus meas ad populum non credentem, et contradicentem.


Caput 11

 Dico ergo: Numquid Deus repulit populum suum? Absit. Nam et ego Israelita sum ex semine Abraham, de tribu Beniamin:
 non repulit Deus plebem suam, quam praescivit. An nescitis in Elia quid dicit Scriptura? quemadmodum interpellat Deum adversum Israel:
 Domine, prophetas tuos occiderunt, altaria tua suffoderunt: et ego relictus sum solus, et quaerunt animam meam.
 Sed quid dicit illi divinum responsum? Reliqui mihi septem millia virorum, qui non curvaverunt genua ante Baal.
 Sic ergo et in hoc tempore reliquiae secundum electionem gratiae salvae factae sunt.
 Si autem gratia, iam non ex operibus: alioquin gratia iam non est gratia.
 Quid ergo? Quod quaerebat Israel, hoc non est consecutus: electio autem consecuta est: ceteri vero excaecati sunt:
 sicut scriptum est: Dedit illis Deus spiritum compunctionis: oculos ut non videant, et aures ut non audiant, usque in hodiernum diem.
 Et David dicit: Fiat mensa eorum in laqueum, et in captionem, et in scandalum, et in retributionem illis.
 Obscurentur oculi eorum ne videant: et dorsum eorum semper incurva.
 Dico ergo: Numquid sic offenderunt ut caderent? Absit. Sed illorum delicto, salus est gentibus ut illos aemulentur.
 Quod si delictum illorum divitiae sunt mundi, et diminutio eorum divitiae gentium: quanto magis plenitudo eorum?
 Vobis enim dico gentibus: Quamdiu quidem ego sum gentium Apostolus, ministerium meum honorificabo,
 si quomodo ad aemulandum provocem carnem meam, et salvos faciam aliquos ex illis.
 Si enim amissio eorum, reconciliatio est mundi: quae assumptio, nisi vita ex mortuis?
 Quod si delibatio sancta est, et massa: et si radix sancta, et rami.
 Quod si aliqui ex ramis fracti sunt, tu autem cum oleaster esses, insertus es in illis, et socius radicis, et pinguedinis olivae factus es,
 noli gloriari adversus ramos. Quod si gloriaris: non tu radicem portas, sed radix te.
 Dices ergo: Fracti sunt rami ut ego inserar.
 Bene: propter incredulitatem fracti sunt. Tu autem fide stas: noli altum sapere, sed time.
 Si enim Deus naturalibus ramis non pepercit: ne forte nec tibi parcat.
 Vide ergo bonitatem, et severitatem Dei: in eos quidem qui ceciderunt, severitatem: in te autem bonitatem Dei, si permanseris in bonitate, alioquin et tu excideris.
 Sed et illi, si non permanserint in incredulitate, inserentur: potens est enim Deus iterum inserere illos.
 Nam si tu ex naturali excisus es oleastro, et contra naturam insertus es in bonam olivam: quanto magis ii qui secundum naturam inserentur suae olivae?
 Nolo enim vos ignorare, fratres, mysterium hoc (ut non sitis vobis ipsis sapientes), quia caecitas ex parte contigit in Israel, donec plenitudo gentium intraret,
 et sic omnis Israel salvus fieret, sicut scriptum est: Veniet ex Sion, qui eripiat, et avertat impietatem a Iacob.
 Et hoc illis a me testamentum: cum abstulero peccata eorum.
 Secundum Evangelium quidem, inimici propter vos: secundum electionem autem, carissimi propter patres.
 Sine poenitentia enim sunt dona et vocatio Dei.
 Sicut enim aliquando et vos non credidistis Deo, nunc autem misericordiam consecuti estis propter incredulitatem illorum:
 ita et isti nunc non crediderunt in vestram misericordiam: ut et ipsi misericordiam consequantur.
 Conclusit enim Deus omnia in incredulitate, ut omnium misereatur.
 O altitudo divitiarum sapientiae, et scientiae Dei: quam incomprehensibilia sunt iudicia eius, et investigabiles viae eius!
 Quis enim cognovit sensum Domini? aut quis consiliarius eius fuit?
 aut quis prior dedit illi, et retribuetur ei?
 Quoniam ex ipso, et per ipsum, et in ipso sunt omnia: ipsi gloria in saecula. Amen.


Caput 12

 Obsecro itaque vos fratres per misericordiam Dei, ut exhibeatis corpora vestra hostiam viventem, sanctam, Deo placentem, rationabile obsequium vestrum.
 Et nolite conformari huic saeculo, sed reformamini in novitate sensus vestri: ut probetis quae sit voluntas Dei bona, et beneplacens, et perfecta.
 Dico enim per gratiam quae data est mihi, omnibus qui sunt inter vos, non plus sapere quam oportet sapere, sed sapere ad sobrietatem: et unicuique sicut Deus divisit mensuram fidei.
 Sicut enim in uno corpore multa membra habemus, omnia autem membra non eumdem actum habent:
 ita multi unum corpus sumus in Christo, singuli autem alter alterius membra.
 Habentes autem donationes secundum gratiam, quae data est nobis, differentes: sive prophetiam secundum rationem fidei,
 sive ministerium in ministrando, sive qui docet in doctrina,
 qui exhortatur in exhortando, qui tribuit in simplicitate, qui praeest in sollicitudine, qui miseretur in hilaritate.
 Dilectio sine simulatione: odientes malum, adhaerentes bono:
 caritate fraternitatis invicem diligentes: honore invicem praevenientes:
 sollicitudine non pigri: spiritu ferventes: Domino servientes:
 spe gaudentes: in tribulatione patientes: orationi instantes:
 necessitatibus sanctorum communicantes: hospitalitatem sectantes.
 Benedicite persequentibus vos: benedicite, et nolite maledicere.
 Gaudere cum gaudentibus, flere cum flentibus:
 idipsum invicem sentientes: non alta sapientes, sed humilibus consentientes. Nolite esse prudentes apud vosmetipsos:
 nulli malum pro malo reddentes: providentes bona non tantum coram Deo, sed etiam coram omnibus hominibus.
 Si fieri potest, quod ex vobis est, cum omnibus hominibus pacem habentes:
 non vosmetipsos defendentes carissimi, sed date locum irae. Scriptum est enim: Mihi vindicta: ego retribuam, dicit Dominus.
 Sed si esurierit inimicus tuus, ciba illum: si sitit, potum da illi: hoc enim faciens, carbones ignis congeres super caput eius.
 Noli vinci a malo, sed vince in bono malum.


Caput 13

 Omnis anima potestatibus sublimioribus subdita sit: non est enim potestas nisi a Deo: quae autem sunt, a Deo ordinatae sunt.
 Itaque qui resistit potestati, Dei ordinationi resistit. Qui autem resistunt, ipsi sibi damnationem acquirunt:
 nam principes non sunt timori boni operis, sed mali. Vis autem non timere potestatem? Bonum fac: et habebis laudem ex illa:
 Dei enim minister est tibi in bonum. Si autem malum feceris, time: non enim sine causa gladium portat. Dei enim minister est: vindex in iram ei qui malum agit.
 Ideo necessitate subditi estote non solum propter iram, sed etiam propter conscientiam.
 Ideo enim et tributa praestatis: ministri enim Dei sunt, in hoc ipsum servientes.
 Reddite ergo omnibus debita: cui tribulatum, tributum: cui vectigal, vectigal: cui timorem, timorem: cui honorem, honorem.
 Nemini quidquam debeatis, nisi ut invicem diligatis: qui enim diligit proximum, legem implevit.
 Nam: Non adultabis: non occides: non furaberis: non falsum testimonium dices: non concupisces: et si quod est aliud mandatum, in hoc verbo instauratur: diliges proximum tuum sicut teipsum.
 Dilectio proximi malum non operatur. Plenitudo ergo legis est dilectio.
 Et hoc scientes tempus: quia hora est iam nos de somno surgere. Nunc enim propior est nostra salus, quam cum credidimus.
 Nox praecessit, dies autem appropinquavit. Abiiciamus ergo opera tenebrarum, et induamur arma lucis.
 Sicut in die honeste ambulemus: non in comessationibus, et ebrietatibus, non in cubilibus, et impudicitiis, non in contentione, et aemulatione:
 sed induimini Dominum Iesum Christum, et carnis curam ne feceritis in desideriis.


Caput 14

 Infirmum autem in fide assumite, non in disceptationibus cogitationum.
 Alius enim credit se manducare omnia: qui autem infirmus est, olus manducet.
 Is qui manducat, non manducantem non spernat: et qui non manducat, manducantem non iudicet: Deus enim illum assumpsit.
 Tu quis es, qui iudicas alienum servum? domino suo stat, aut cadit: stabit autem: potens est enim Deus statuere illum.
 Nam alius iudicat diem inter diem: alius autem iudicat omnem diem: unusquisque in suo sensu abundet.
 Qui sapit diem, Domino sapit, et qui manducat, Domino manducat: gratias enim agit Deo. Et qui non manducat, Domino non manducat, et gratias agit Deo.
 Nemo enim nostrum sibi vivit, et nemo sibi moritur.
 Sive enim vivemus, Domino vivimus: sive morimur, Domino morimur. Sive ergo vivimus, sive morimur, Domini sumus.
 In hoc enim Christus mortuus est, et resurrexit: ut et mortuorum et vivorum dominetur.
 Tu autem quid iudicas fratrem tuum? aut tu quare spernis fratrem tuum? omnes enim stabimus ante tribunal Christi.
 Scriptum est enim: Vivo ego, dicit Dominus, quoniam mihi flectetur omne genu: et omnis lingua confitebitur Deo.
 Itaque unusquisque nostrum pro se rationem reddet Deo.
 Non ergo amplius invicem iudicemus: sed hoc iudicate magis, ne ponatis offendiculum fratri, vel scandalum.
 Scio, et confido in Domino Iesu, quia nihil commune per ipsum, nisi ei qui existimat quid commune esset, illi commune est.
 Si enim propter cibum frater tuus contristatur, iam non secundum caritatem ambulas. Noli cibo tuo illum perdere, pro quo Christus mortuus est.
 Non ergo blasphemetur bonum nostrum.
 Non est enim regnum Dei esca et potus: sed iustitia, et pax, et gaudium in Spiritu Sancto:
 qui enim in hoc servit Christo, placet Deo, et probatus est hominibus.
 Itaque quae pacis sunt, sectemur: et quae aedificationis sunt, in invicem custodiamus.
 Noli propter escam destruere opus Dei, omnia quidem sunt munda: sed malum est homini, qui per offendiculum manducat.
 Bonum est non manducare carnem, et non bibere vinum, neque in quo frater tuus offenditur, aut scandalizatur, aut infirmatur.
 Tu fidem habes? penes temetipsum habe coram Deo. Beatus qui non iudicat semetipsum in eo quod probat.
 Qui autem discernit, si manducaverit, damnatus est: quia non ex fide. Omne autem, quod non est ex fide, peccatum est.


Caput 15

 Debemus autem nos firmiores imbecillitates infirmorum sustinere, et non nobis placere.
 Unusquisque vestrum proximo suo placeat in bonum, ad aedificationem.
 Etenim Christus non sibi placuit, sed sicut scriptum est: Improperia improperantium tibi ceciderunt super me.
 Quaecumque enim scripta sunt, ad nostram doctrinam scripta sunt: ut per patientiam, et consolationem Scripturarum, spem habeamus.
 Deus autem patientiae et solatii det vobis idipsum sapere in alterutrum secundum Iesum Christum:
 ut unanimes, uno ore honorificetis Deum et patrem Domini nostri Iesu Christi.
 Propter quod suscipite invicem, sicut et Christus suscepit vos in honorem Dei.
 Dico enim Christum Iesum ministrum fuisse circumcisionis propter veritatem Dei, ad confirmandas promissiones patrum:
 gentes autem super misericordia honorare Deum, sicut scriptum est: Propterea confitebor tibi in gentibus, Domine, et nomini tuo cantabo.
 Et iterum dicit: Laetamini gentes cum plebe eius.
 Et iterum: Laudate omnes gentes Dominum: et magnificate eum omnes populi.
 Et rursus Isaias ait: Erit radix Iesse, et qui exsurget regere gentes, in eum gentes sperabunt.
 Deus autem spei repleat vos omni gaudio, et pace in credendo: ut abundetis in spe, et virtute Spiritus Sancti.
 Certus sum autem fratres mei et ego ipse de vobis, quoniam et ipsi pleni estis dilectione, repleti omni scientia, ita ut possitis alterutrum monere.
 Audacius autem scripsi vobis fratres ex parte, tamquam in memoriam vos reducens: propter gratiam, quae data est mihi a Deo,
 ut sim minister Christi Iesu in gentibus: sanctificans Evangelium Dei, ut fiat oblatio gentium accepta, et sanctificata in Spiritu Sancto.
 Habeo igitur gloriam in Christo Iesu ad Deum.
 Non enim audeo aliquid loqui eorum, quae per me non efficit Christus in obedientiam gentium, verbo et factis:
 in virtute signorum, et prodigiorum, in virtute Spiritus Sancti: ita ut ab Ierusalem per circuitum usque ad Illyricum repleverim Evangelium Christi.
 Sic autem praedicavi Evangelium hoc, non ubi nominatus est Christus, ne super alienum fundamentum aedificarem:
 sed sicut scriptum est: Quibus non est annuntiatum de eo, videbunt: et qui non audierunt, intelligent.
 Propter quod et impediebar plurimum venire ad vos, et prohibitus sum usque adhuc.
 Nunc vero ulterius locum non habens in his regionibus, cupiditatem autem habens veniendi ad vos ex multis iam praecedentibus annis:
 cum in Hispaniam proficisci coepero, spero quod praeteriens videam vos, et a vobis deducar illuc, si vobis primum ex parte fruitus fuero.
 Nunc igitur proficiscar in Ierusalem ministrare sanctis.
 Probaverunt enim Macedonia et Achaia collationem aliquam facere in pauperes sanctorum, qui sunt in Ierusalem.
 Placuit enim eis: et debitores sunt eorum. Nam si spiritualium eorum participes facti sunt gentiles, debent et in carnalibus ministrare illis.
 Hoc igitur cum consummavero, et assignavero eis fructum hunc, per vos proficiscar in Hispaniam.
 Scio autem quoniam veniens ad vos, in abundantia benedictionis Evangelii Christi veniam.
 Obsecro ergo vos fratres per Dominum nostrum Iesum Christum, et per caritatem Sancti Spiritus, ut adiuvetis me in orationibus vestris pro me ad Deum,
 ut liberer ab infidelibus, qui sunt in Iudaea, et obsequii mei oblatio accepta fiat in Ierusalem sanctis,
 ut veniam ad vos in gaudio per voluntatem Dei, et refrigerer vobiscum.
 Deus autem pacis sit cum omnibus vobis. Amen.


Caput 16

 Commendo autem vobis Phoeben sororem nostram, quae est in ministerio ecclesiae, quae est in Cenchris:
 ut eam suscipiatis in Domino digne sanctis: et assistatis ei in quocumque negotio vestri indiguerit: etenim ipsa quoque astitit multis, et mihi ipsi.
 Salutate Priscam et Aquilam, adiutores meos in Christo Iesu
 (qui pro anima mea suas cervices supposuerunt: quibus non solus ego gratias ago, sed et cunctae ecclesiae gentium),
 et domesticam ecclesiam eorum. Salutate Epaenetum dilectum mihi, qui est primitivus Asiae in Christo.
 Salutate Mariam, quae multum laboravit in vobis.
 Salutate Andronicum et Iuniam, cognatos, et concaptivos meos: qui sunt nobiles in Apostolis, qui et ante me fuerunt in Christo.
 Salutate Ampliatum dilectissimum mihi in Domino.
 Salutate Urbanum adiutorem nostrum in Christo Iesu, et Stachyn dilectum meum.
 Salutate Apellen probum in Christo.
 Salutate eos qui sunt ex Aristoboli domo. Salutate Herodionem cognatum meum. Salutate eos qui sunt ex Narcisi domo, qui sunt in Domino.
 Salutate Tryphaenam et Tryphosam, quae laborant in Domino. Salutate Persidem carissimam, quae multum laboravit in Domino.
 Salutate Rufum electum in Domino, et matrem eius, et meam.
 Salutate Asyncritum, Phlegontem, Hermam, Patrobam, Hermen, et qui cum eis sunt, fratres.
 Salutate Philologum et Iuliam, Nereum, et sororem eius, et Olympiadem, et omnes qui cum eis sunt, sanctos.
 Salutate invicem in osculo sancto. Salutant vos omnes ecclesiae Christi.
 Rogo autem vos fratres, ut observetis eos qui dissensiones et offendicula, praeter doctrinam, quam vos didicistis, faciunt, et declinate ab illis.
 Huiuscemodi enim Christo Domino nostro non serviunt, sed suo ventri: et per dulces sermones et benedictiones seducunt corda innocentium.
 Vestra enim obedientia in omnem locum divulgata est. Gaudeo igitur in vobis. Sed volo vos sapientes esse in bono, et simplices in malo.
 Deus autem pacis conterat Satanam sub pedibus vestris velociter. Gratia Domini nostri Iesu Christi vobiscum.
 Salutat vos Timotheus adiutor meus, et Lucius, et Iason, et Sosipater cognati mei.
 Saluto vos ego Tertius, qui scripsi epistolam, in Domino.
 Salutat vos Caius hospes meus, et universa ecclesia. Salutat vos Erastus arcarius civitatis, et Quartus, frater.
 Gratia Domini nostri Iesu Christi cum omnibus vobis. Amen.
 Ei autem, qui potens est vos confirmare iuxta Evangelium meum, et praedicationem Iesu Christi, secundum revelationem mysterii temporibus aeternis taciti
 (quod nunc patefactum est per Scripturas prophetarum secundum praeceptum aeterni Dei, ad obeditionem fidei), in cunctis gentibus cogniti,
 soli sapienti Deo, per Iesum Christum, cui honor et gloria in saecula saeculorum. Amen.


Epistola B. Pauli Apostoli ad Corinthios Prima



Caput 1

 Paulus vocatus Apostolus Iesu Christi per voluntatem Dei, et Sosthenes frater,
 ecclesiae Dei, quae est Corinthi, sanctificatis in Christo Iesu, vocatis sanctis, cum omnibus qui invocant nomen Domini nostri Iesu Christi, in omni loco ipsorum et nostro.
 Gratia vobis, et pax a Deo Patre nostro, et Domino Iesu Christo.
 Gratias ago Deo meo semper pro vobis in gratia Dei, quae data est vobis in Christo Iesu:
 quod in omnibus divites facti estis in illo, in omni verbo, et in omni scientia.
 Sicut testimonium Christi confirmatum est in vobis:
 ita ut nihil vobis desit in ulla gratia, exspectantibus revelationem Domini nostri Iesu Christi,
 qui et confirmabit vos usque in finem sine crimine, in die adventus Domini nostri Iesu Christi.
 Fidelis Deus: per quem vocati estis in societatem filii eius Iesu Christi Domini nostri.
 Obsecro autem vos fratres per nomen Domini nostri Iesu Christi: ut idipsum dicatis omnes, et non sint in vobis schismata: sitis autem perfecti in eodem sensu, et in eadem sententia.
 Significatum est enim mihi de vobis fratres mei ab iis, qui sunt Chloes, quia contentiones sunt inter vos.
 Hoc autem dico, quod unusquisque vestrum dicit: Ego quidem sum Pauli: ego autem Apollo: ego vero Cephae: ego autem Christi.
 Divisus est Christus? numquid Paulus crucifixus est pro vobis? aut in nomine Pauli baptizati estis?
 Gratias ago Deo, quod neminem vestrum baptizavi, nisi Crispum et Caium:
 ne quis dicat quod in nomine meo baptizati estis.
 Baptizavi autem et Stephanae domum: ceterum nescio si quem alium baptizaverim.
 Non enim misit me Christus baptizare, sed evangelizare: non in sapientia verbi, ut non evacuetur crux Christi.
 Verbum enim crucis pereuntibus quidem stultitia est: iis autem qui salvi fiunt, id est nobis, Dei virtus est.
 Scriptum est enim: Perdam sapientiam sapientium, et prudentiam prudentium reprobabo.
 Ubi sapiens? ubi scriba? ubi conquisitor huius saeculi? Nonne stultam fecit Deus sapientiam huius mundi?
 Nam quia in Dei sapientia non cognovit mundus per sapientiam Deum: placuit Deo per stultitiam praedicationis salvos facere credentes.
 Quoniam et Iudaei signa petunt, et Graeci sapientiam quaerunt:
 nos autem praedicamus Christum crucifixum: Iudaeis quidem scandalum, gentibus autem stultitiam,
 ipsis autem vocatis Iudaeis, atque Graecis Christum Dei virtutem, et Dei sapientia:
 quia quod stultum est Dei, sapientius est hominibus: et quod infirmum est Dei, fortius est hominibus.
 Videte enim vocationem vestram, fratres, quia non multi sapientes secundum carnem, non multi potentes, non multi nobiles:
 sed quae stulta sunt mundi elegit Deus, ut confundat sapientes: et infirma mundi elegit Deus, ut confundat fortia:
 et ignobilia mundi, et contemptibilia elegit Deus, et ea quae non sunt, ut ea quae sunt destrueret:
 ut non glorietur omnis caro in conspectu eius.
 Ex ipso autem vos estis in Christo Iesu, qui factus est nobis sapientia a Deo, et iustitia, et sanctificatio, et redemptio:
 ut quemadmodum scriptum est: Qui gloriatur, in Domino glorietur.


Caput 2

 Et ego, cum venissem ad vos, fratres, veni non in sublimitate sermonis, aut sapientiae, annuntians vobis testimonium Christi.
 Non enim iudicavi me scire aliquid inter vos, nisi Iesum Christum, et hunc crucifixum.
 Et ego in infirmitate, et timore, et tremore multo fui apud vos:
 et sermo meus, et praedicatio mea non in persuasibilibus humanae sapientiae verbis, sed in ostensione spiritus et virtutis:
 ut fides vestra non sit in sapientia hominum, sed in virtute Dei.
 Sapientiam autem loquimur inter perfectos: sapientiam vero non huius saeculi, neque principum huius saeculi, qui destruuntur:
 sed loquimur Dei sapientiam in mysterio, quae abscondita est, quam praedestinavit Deus ante saecula in gloriam nostram,
 quam nemo principum huius saeculi cognovit: si enim cognovissent, numquam Dominum gloriae crucifixissent.
 Sed sicut scriptum est: Quod oculus non vidit, nec auris audivit, nec in cor hominis ascendit, quae praeparavit Deus iis qui diligunt illum:
 nobis autem revelavit Deus per Spiritum suum: Spiritus enim omnia scrutatur, etiam profunda Dei.
 Quis enim hominum scit quae sunt hominis, nisi spiritus hominis, qui in ipso est? ita et quae Dei sunt, nemo cognovit, nisi Spiritus Dei.
 Nos autem non spiritum huius mundi accepimus, sed Spiritum qui ex Deo est, ut sciamus quae a Deo donata sunt nobis:
 quae et loquimur non in doctis humanae sapientiae verbis, sed in doctrina Spiritus, spiritualibus spiritualia comparantes.
 Animalis autem homo non percipit ea quae sunt Spiritus Dei: stultitia enim est illi, et non potest intelligere: quia spiritualiter examinatur.
 Spiritualis autem iudicat omnia: et ipse a nemine iudicatur.
 Quis enim cognovit sensum Domini, qui instruat eum? nos autem sensum Christi habemus.


Caput 3

 Et ego, fratres, non potui vobis loqui quasi spiritualibus, sed quasi carnalibus. Tamquam parvulis in Christo,
 lac vobis potum dedi, non escam: nondum enim poteratis: sed nec nunc quidem potestis: adhuc enim carnales estis.
 Cum enim sit inter vos zelus, et contentio: nonne carnales estis, et secundum hominem ambulatis?
 Cum enim quis dicat: Ego quidem sum Pauli; alius autem: Ego Apollo: nonne homines estis? Quid igitur est Apollo? quid vero Paulus?
 ministri eius, cui credidistis, ut unicuique sicut Dominus dedit.
 Ego plantavi, Apollo rigavit: sed Deus incrementum dedit.
 Itaque neque qui plantat est aliquid, neque qui rigat: sed qui incrementum dat, Deus.
 Qui autem plantat, et qui rigat, unum sunt. Unusquisque autem propriam mercedem accipiet, secundum suum laborem.
 Dei enim sumus adiutores: Dei agricultura estis, Dei aedificatio estis.
 Secundum gratiam Dei, quae data est mihi, ut sapiens architectus fundamentum posui: alius autem superaedificat. Unusquisque autem videat quomodo superaedificet.
 Fundamentum enim aliud nemo potest ponere praeter id quod positum est, quod est Christus Iesus.
 Si quis autem superaedificat super fundamentum hoc, aurum, argentum, lapides pretiosos, ligna, foenum, stipulam,
 uniuscuiusque opus manifestum erit: dies enim Domini declarabit, quia in igne revelabitur: et uniuscuiusque opus quale sit, ignis probabit.
 Si cuius opus manserit quod superaedificavit, mercedem accipiet.
 Si cuius opus arserit, detrimentum patietur: ipse autem salvus erit, sic tamen quasi per ignem.
 Nescitis quia templum Dei estis, et Spiritus Dei habitat in vobis?
 Si quis autem templum Dei violaverit, disperdet illum Deus. Templum enim Dei sanctum est, quod estis vos.
 Nemo se seducat: si quis videtur inter vos sapiens esse in hoc saeculo, stultus fiat ut sit sapiens.
 Sapientia enim huius mundi, stultitia est apud Deum. Scriptum est enim: Comprehendam sapientes in astutia eorum.
 Et iterum: Dominus novit cogitationes sapientium quoniam vanae sunt.
 Nemo itaque glorietur in hominibus.
 Omnia enim vestra sunt, sive Paulus, sive Apollo, sive Cephas, sive mundus, sive vita, sive mors, sive praesentia, sive futura: omnia enim vestra sunt:
 vos autem Christi: Christus autem Dei.


Caput 4

 Sic nos existimet homo ut ministros Christi, et dispensatores mysteriorum Dei.
 Hic iam quaeritur inter dispensatores ut fidelis quis inveniatur.
 Mihi autem pro minimo est ut a vobis iudicer, aut ab humano die: sed neque meipsum iudico.
 Nihil enim mihi conscius sum, sed non in hoc iustificatus sum: qui autem iudicat me, Dominus est.
 Itaque nolite ante tempus iudicare, quoadusque veniat Dominus: qui et illuminabit abscondita tenebrarum, et manifestabit consilia cordium: et tunc laus erit unicuique a Deo.
 Haec autem, fratres, transfiguravi in me et Apollo, propter vos: ut in nobis discatis, ne supra quam scriptum est, unus adversus alterum infletur pro alio.
 Quis enim te discernit? quid autem habes quod non accepisti? si autem accepisti, quid gloriaris quasi non acceperis?
 Iam saturati estis, iam divites facti estis: sine nobis regnatis: et utinam regnetis, ut et nos vobiscum regnemus.
 Puto enim quod Deus nos Apostolos novissimos ostendit, tamquam morti destinatos: quia spectaculum facti sumus mundo, et angelis, et hominibus.
 Nos stulti propter Christum, vos autem prudentes in Christo: nos infirmi, vos autem fortes: vos nobiles, nos autem ignobiles.
 Usque in hanc horam et esurimus, et sitimus, et nudi sumus, et colaphis caedimur, et instabiles sumus,
 et laboramus operantes manibus nostris: maledicimur, et benedicimus: persecutionem patimur, et sustinemus:
 blasphemamur, et obsecramus: tamquam purgamenta huius mundi facti sumus, omnium peripsema usque adhuc.
 Non ut confundam vos, haec scribo, sed ut filios meos carissimos moneo.
 Nam si decem millia paedagogorum habeatis in Christo, sed non multos patres. Nam in Christo Iesu per Evangelium ego vos genui.
 Rogo ergo vos, imitatores mei estote, sicut et ego Christi.
 Ideo misi ad vos Timotheum, qui est filius meus carissimus, et fidelis in Domino: qui vos commonefaciet vias meas, quae sunt in Christo Iesu, sicut ubique in omni ecclesia doceo.
 Tamquam non venturus sim ad vos, sic inflati sunt quidam.
 Veniam autem ad vos cito, si Dominus voluerit: et cognoscam non sermonem eorum qui inflati sunt, sed virtutem.
 Non enim in sermone est regnum Dei, sed in virtute.
 Quid vultis? in virga veniam ad vos, an in caritate, et spiritu mansuetudinis?


Caput 5

 Omnino auditur inter vos fornicatio, et talis fornicatio, qualis nec inter gentes, ita ut uxorem patris sui aliquis habeat.
 Et vos inflati estis: et non magis luctum habuistis ut tollatur de medio vestrum qui hoc opus fecit.
 Ego quidem absens corpore, praesens autem spiritu, iam iudicavi ut praesens eum, qui sic operatus est,
 in nomine Domini nostri Iesu Christi, congregatis vobis et meo spiritu, cum virtute Domini nostri Iesu,
 tradere huiusmodi Satanae in interitum carnis, ut spiritus salvus sit in die Domini nostri Iesu Christi.
 Non est bona gloriatio vestra. Nescitis quia modicum fermentum totam massam corrumpit?
 Expurgate vetus fermentum, ut sitis nova conspersio, sicut estis azymi. Etenim Pascha nostrum immolatus est Christus.
 Itaque epulemur: non in fermento veteri, neque in fermento malitiae et nequitiae: sed in azymis sinceritatis et veritatis.
 Scripsi in epistola: Ne commisceamini fornicariis:
 non utique fornicariis huius mundi, aut avaris, aut rapacibus, aut idolis servientibus: alioquin debueratis de hoc mundo exiisse.
 Nunc autem scripsi vobis non commisceri: si is qui frater nominatur, est fornicator, aut avarus, aut idolis serviens, aut maledicus, aut ebriosus, aut rapax, cum eiusmodi nec cibum sumere.
 Quid enim mihi de iis qui foris sunt, iudicare? nonne de iis qui intus sunt, vos iudicatis?
 nam eos qui foris sunt, Deus iudicabit. Auferte malum ex vobis ipsis.


Caput 6

 Audet aliquis vestrum habens negotium adversus alterum, iudicari apud iniquos, et non apud sanctos?
 an nescitis quoniam sancti de hoc mundo iudicabunt? et si in vobis iudicabitur mundus, indigni estis qui de minimis iudicetis?
 Nescitis quoniam angelos iudicabimus? quanto magis saecularia?
 Saecularia igitur iudicia si habueritis: contemptibiles, qui sunt in ecclesia, illos constituite ad iudicandum.
 Ad verecundiam vestram dico. Sic non est inter vos sapiens quisquam, qui possit iudicare inter fratrem suum?
 Sed frater cum fratre iudicio contendit: et hoc apud infideles?
 Iam quidem omnino delictum est in vobis, quod iudicia habetis inter vos. Quare non magis iniuriam accipitis? quare non magis fraudem patimini?
 Sed vos iniuriam facitis, et fraudatis: et hoc fratribus.
 An nescitis quia iniqui regnum Dei non possidebunt? Nolite errare: neque fornicarii, neque idolis servientes, neque adulteri,
 neque molles, neque masculorum concubitores, neque fures, neque avari, neque ebriosi, neque maledici, neque rapaces regnum Dei possidebunt.
 Et haec quidam fuistis: sed abluti estis, sed sanctificati estis, sed iustificati estis in nomine Domini nostri Iesu Christi, et in Spiritu Dei nostri.
 Omnia mihi licent, sed non omnia expediunt: omnia mihi licent, sed ego sub nullis redigar potestate.
 Esca ventri, et venter escis: Deus autem et hunc et has destruet: corpus autem non fornicationi, sed Domino: et Dominus corpori.
 Deus vero et Dominum suscitavit: et nos suscitabit per virtutem suam.
 Nescitis quoniam corpora vestra membra sunt Christi? Tollens ergo membra Christi, faciam membra meretricis? Absit.
 An nescitis quoniam qui adhaeret meretrici, unum corpus efficitur? Erunt enim (inquit) duo in carne una.
 Qui autem adhaeret Domino, unus spiritus est.
 Fugite fornicationem. Omne peccatum, quodcumque fecerit homo, extra corpus est: qui autem fornicatur, in corpus suum peccat.
 An nescitis quoniam membra vestra, templum sunt Spiritus Sancti, qui in vobis est, quem habetis a Deo, et non estis vestri?
 Empti enim estis pretio magno. Glorificate, et portate Deum in corpore vestro.


Caput 7

 De quibus autem scripsistis mihi: Bonum est homini mulierem non tangere:
 propter fornicationem autem unusquisque suam uxorem habeat, et unaquaeque suum virum habeat.
 Uxori vir debitum reddat: similiter autem et uxor viro.
 Mulier sui corporis potestatem non habet, sed vir. Similiter autem et vir sui corporis potestatem non habet, sed mulier.
 Nolite fraudare invicem, nisi forte ex consensu ad tempus, ut vacetis orationi: et iterum revertimini in idipsum, ne tentet vos Satanas propter incontinentiam vestram.
 Hoc autem dico secundum indulgentiam, non secundum imperium.
 Volo enim omnes vos esse sicut meipsum: sed unusquisque proprium donum habet ex Deo: alius quidem sic, alius vero sic.
 Dico autem non nuptis, et viduis: bonum est illis si sic permaneant, sicut et ego.
 Quod si non se continent, nubant. Melius est enim nubere, quam uri.
 Iis autem qui matrimonio iuncti sunt, praecipio non ego, sed Dominus, uxorem a viro non discedere:
 quod si discesserit, manere innuptam, aut viro suo reconciliari. Et vir uxorem non dimittat.
 Nam ceteris ego dico, non Dominus. Si quis frater uxorem habet infidelem, et haec consentit habitare cum illo, non dimittat illam.
 Et si qua mulier fidelis habet virum infidelem, et hic consentit habitare cum illa, non dimittat virum:
 sanctificatus est enim vir infidelis per mulierem fidelem, et sanctificata est mulier infidelis per virum fidelem: alioquin filii vestri immundi essent, nunc autem sancti sunt.
 Quod si infidelis discedit, discedat: non enim servituti subiectus est frater, aut soror in huiusmodi: in pace autem vocavit nos Deus.
 Unde enim scis mulier, si virum salvum facies? aut unde scis vir, si mulierem salvam facies?
 Nisi unicuique sicut divisit Dominus, unumquemque sicut vocavit Deus, ita ambulet, et sicut in omnibus ecclesiis doceo.
 Circumcisus aliquis vocatus est? non adducat praeputium. In praeputio aliquis vocatus est? non circumcidatur.
 Circumcisio nihil est, et praeputium nihil est: sed observatio mandatorum Dei.
 Unusquisque in qua vocatione vocatus est, in ea permaneat.
 Servus vocatus es? non sit tibi curae: sed et si potes fieri liber, magis utere.
 Qui enim in Domino vocatus est servus, libertus est Domini: similiter qui liber vocatus est, servus est Christi.
 Pretio empti estis: nolite fieri servi hominum.
 Unusquisque in quo vocatus est, fratres, in hoc permaneat apud Deum.
 De virginibus autem praeceptum Domini non habeo: consilium autem do, tamquam misericordiam consecutus a Domino, ut sim fidelis.
 Existimo ergo hoc bonum esse propter instantem necessitatem, quoniam bonum est homini sic esse.
 Alligatus es uxori? noli quaerere solutionem. Solutus es ab uxore? noli quaerere uxorem.
 Si autem acceperis uxorem, non peccasti. Et si nupserit virgo, non peccavit: tribulationem tamen carnis habebunt huiusmodi. Ego autem vobis parco.
 Hoc itaque dico, fratres: tempus breve est: reliquum est, ut et qui habent uxores, tamquam non habentes sint:
 et qui flent, tamquam non flentes: et qui gaudent, tamquam non gaudentes: et qui emunt, tamquam non possidentes:
 et qui utuntur hoc mundo, tamquam non utantur: praeterit enim figura huius mundi.
 Volo autem vos sine sollicitudine esse. Qui sine uxore est, sollicitus est quae Domini sunt, quomodo placeat Deo.
 Qui autem cum uxore est, sollicitus est quae sunt mundi, quomodo placeat uxori, et divisus est.
 Et mulier innupta, et virgo, cogitat quae Domini sunt, ut sit sancta corpore, et spiritu. Quae autem nupta est, cogitat quae sunt mundi, quomodo placeat viro.
 Porro hoc ad utilitatem vestram dico: non ut laqueum vobis iniiciam, sed ad id, quod honestum est, et quod facultatem praebeat sine impedimento Dominum obsecrandi.
 Si quis autem turpem se videri existimat super virgine sua, quod sit superadulta, et ita oportet fieri: quod vult faciat: non peccat, si nubat.
 Nam qui statuit in corde suo firmus, non habens necessitatem, potestatem autem habens suae voluntatis, et hoc iudicavit in corde suo, servare virginem suam, bene facit.
 Igitur et qui matrimonio iungit virginem suam, bene facit: et qui non iungit, melius facit.
 Mulier alligata est legi quanto tempore vir eius vivit, quod si dormierit vir eius, liberata est: cui vult nubat, tantum in Domino.
 Beatior autem erit si sic permanserit secundum meum consilium: puto autem quod et ego Spiritum Dei habeam.


Caput 8

 De iis autem quae idolis sacrificantur, scimus quia omnes scientiam habemus. Scientia inflat, caritas vero aedificat.
 Si quis autem se existimat scire aliquid, nondum cognovit quemadmodum oporteat eum scire.
 Si quis autem diligit Deum, hic cognitus est ab eo.
 De escis autem quae idolis immolantur, scimus quia nihil est idolum in mundo, et quod nullus est Deus, nisi unus.
 Nam etsi sunt qui dicantur dii sive in caelo, sive in terra (siquidem sunt dii multi, et domini multi):
 nobis tamen unus est Deus, Pater, ex quo omnia, et nos in illum: et unus Dominus Iesus Christus, per quem omnia, et nos per ipsum.
 Sed non in omnibus est scientia. Quidam autem cum conscientia usque nunc idoli, quasi idolothytum manducant: et conscientia ipsorum cum sit infirma, polluitur.
 Esca autem nos non commendat Deo. Neque enim si manducaverimus, abundabimus: neque si non manducaverimus, deficiemus.
 Videte autem ne forte haec licentia vestra offendiculum fiat infirmis.
 Si enim quis viderit eum, qui habet scientiam, in idolio recumbentem: nonne conscientia eius, cum sit infirma, aedificabitur ad manducandum idolothyta?
 Et peribit infirmus in tua scientia, frater, propter quem Christus mortuus est?
 Sic autem peccantes in fratres, et percutientes conscientiam eorum infirmam, in Christum peccatis.
 Quapropter si esca scandalizat fratrem meum, non manducabo carnem in aeternum, ne fratrem meum scandalizem.


Caput 9

 Non sum liber? non sum Apostolus? nonne Christum Iesum Dominum nostrum vidi? nonne opus meum vos estis in Domino?
 Et si aliis non sum Apostolus, sed tamen vobis sum: nam signaculum apostolatus mei vos estis in Domino.
 Mea defensio apud eos qui me interrogant, haec est:
 Numquid non habemus potestatem manducandi et bibendi?
 numquid non habemus potestatem mulierem sororem circumducendi sicut et ceteri Apostoli, et fratres Domini, et Cephas?
 aut ego solus, et Barnabas, non habemus potestatem hoc operandi?
 Quis militat suis stipendiis umquam? quis plantat vineam, et de fructu eius non edit? quis pascit gregem, et de lacte gregis non manducat?
 Numquid secundum hominem haec dico? an et lex haec non dicit?
 Scriptum est enim in lege Moysi: Non alligabis os bovi trituranti. Numquid de bobus cura est Deo?
 an propter nos utique hoc dicit? Nam propter nos scripta sunt: quoniam debet in spe qui arat, arare: et qui triturat, in spe fructus percipiendi.
 Si nos vobis spiritualia seminavimus, magnum est si nos carnalia vestra metamus?
 Si alii potestatis vestrae participes sunt, quare non potius nos? Sed non usi sumus hac potestate: sed omnia sustinemus, ne quod offendiculum demus Evangelio Christi.
 Nescitis quoniam qui in sacrario operantur quae de sacrario sunt, edunt: et qui altari deserviunt, cum altari participant?
 Ita et Dominus ordinavit iis qui Evangelium annuntiant, de Evangelio vivere.
 Ego autem nullo horum usus sum. Non autem scripsi haec ut ita fiant in me: bonum est enim mihi magis mori, quam ut gloriam meam quis evacuet.
 Nam si evangelizavero, non est mihi gloria: necessitas enim mihi incumbit: vae enim mihi est, si non evangelizavero.
 Si enim volens hoc ago, mercedem habeo: si autem invitus, dispensatio mihi credita est.
 Quae est ergo merces mea? ut Evangelium praedicans, sine sumptu ponam Evangelium, ut non abutar potestate mea in Evangelio.
 Nam cum liber essem ex omnibus, omnium me servum feci, ut plures lucrifacerem.
 Et factus sum Iudaeis tamquam Iudaeus, ut Iudaeos lucrarer:
 iis qui sub lege sunt, quasi sub lege essem (cum ipse non essem sub lege) ut eos qui sub lege erant, lucrifacerem: iis qui sine lege erant, tamquam sine lege essem (cum sine lege Dei non essem: sed in lege essem Christi) ut lucrifacerem eos qui sine lege erant.
 Factus sum infirmis infirmus, ut infirmos lucrifacerem. Omnibus omnia factus sum, ut omnes facerem salvos.
 Omnia autem facio propter Evangelium: ut particeps eius efficiar.
 Nescitis quod ii qui in stadio currunt, omnes quidem currunt, sed unus accipit bravium? Sic currite ut comprehendatis.
 Omnis autem qui in agone contendit, ab omnibus se abstinet, et illi quidem ut corruptibilem coronam accipiant: nos autem incorruptam.
 Ego igitur sic curro, non quasi in incertum: sic pugno, non quasi aerem verberans:
 sed castigo corpus meum, et in servitutem redigo: ne forte cum aliis praedicaverim, ipse reprobus efficiar.


Caput 10

 Nolo enim vos ignorare fratres, quoniam patres nostri omnes sub nube fuerunt, et omnes mare transierunt,
 et omnes in Moyse baptizati sunt in nube, et in mari:
 et omnes eamdem escam spiritalem manducaverunt,
 et omnes eumdem potum spiritalem biberunt (bibebant autem de spiritali, consequente eos, petra: petra autem erat Christus):
 sed non in pluribus eorum beneplacitum est Deo: nam prostrati sunt in deserto.
 Haec autem in figura facta sunt nostri, ut non simus concupiscentes malorum, sicut et illi concupierunt.
 Neque idololatrae efficiamini, sicut quidam ex ipsis: quemadmodum scriptum est: Sedit populus manducare, et bibere, et surrexerunt ludere.
 Neque fornicemur, sicut quidam ex ipsis fornicati sunt, et ceciderunt una die viginti tria millia.
 Neque tentemus Christum, sicut quidam eorum tentaverunt, et a serpentibus perierunt.
 Neque murmuraveritis, sicut quidam eorum murmuraverunt, et perierunt ab exterminatore.
 Haec autem omnia in figura contingebant illis: scripta sunt autem ad correptionem nostram, in quos fines saeculorum devenerunt.
 Itaque qui se existimat stare, videat ne cadat.
 Tentatio vos non apprehendat nisi humana: fidelis autem Deus est, qui non patietur vos tentari supra id quod potestis, sed faciet etiam cum tentatione proventum ut possitis sustinere.
 Propter quod, carissimi mihi, fugite ab idolorum cultura:
 ut prudentibus loquor, vos ipsi iudicate quod dico.
 Calix benedictionis, cui benedicimus, nonne communicatio sanguinis Christi est? et panis quem frangimus, nonne participatio corporis Domini est?
 Quoniam unus panis, unum corpus multi sumus, omnes qui de uno pane participamus.
 Videte Israel secundum carnem: nonne qui edunt hostias, participes sunt altaris?
 Quid ergo? dico quod idolis immolatum sit aliquid? aut quod idolum, sit aliquid?
 Sed quae immolant gentes, daemoniis immolant, et non Deo. Nolo autem vos socios fieri daemoniorum:
 non potestis calicem Domini bibere, et calicem daemoniorum; non potestis mensae Domini participes esse, et mensae daemoniorum.
 An aemulamur Dominum? numquid fortiores illo sumus? Omnia mihi licent, sed non omnia expediunt.
 Omnia mihi licent, sed non omnia aedificat.
 Nemo quod suum est quaerat, sed quod alterius.
 Omne quod in macello venit, manducate, nihil interrogantes propter conscientiam.
 Domini est terra, et plenitudo eius.
 Si quis vocat vos infidelium, et vultis ire: omne quod vobis apponitur, manducate, nihil interrogantes propter conscientiam.
 Si quis autem dixerit: Hoc immolatum est idolis: nolite manducare propter illum qui indicavit, et propter conscientiam:
 conscientiam autem dico non tuam, sed alterius. Ut quid enim libertas mea iudicatur ab aliena conscientia?
 Si ego cum gratia participo, quid blasphemor pro eo quod gratias ago?
 Sive ergo manducatis, sive bibitis, sive aliud quid facitis: omnia in gloriam Dei facite.
 Sine offensione estote Iudaeis, et gentibus, et ecclesiae Dei:
 sicut et ego per omnia omnibus placeo, non quaerens quod mihi utile est, sed quod multis: ut salvi fiant.


Caput 11

 Imitatores mei estote, sicut et ego Christi.
 Laudo autem vos fratres quod per omnia mei memores estis: et sicut tradidi vobis, praecepta mea tenetis.
 Volo autem vos scire quod omnis viri caput, Christus est: caput autem mulieris, vir: caput vero Christi, Deus.
 Omnis vir orans, aut prophetans velato capite, deturpat caput suum.
 Omnis autem mulier orans, aut prophetans non velato capite, deturpat caput suum: unum enim est ac si decalvetur.
 Nam si non velatur mulier, tondeatur. Si vero turpe est mulieri tonderi, aut decalvari, velet caput suum.
 Vir quidem non debet velare caput suum: quoniam imago et gloria Dei est, mulier autem gloria viri est.
 Non enim vir ex muliere est, sed mulier ex viro.
 Etenim non est creatus vir propter mulierem, sed mulier propter virum.
 Ideo debet mulier potestatem habere supra caput propter angelos.
 Verumtamen neque vir sine muliere: neque mulier sine viro in Domino.
 Nam sicut mulier de viro, ita et vir per mulierem: omnia autem ex Deo.
 Vos ipsi iudicate: decet mulierem non velatam orare Deum?
 Nec ipsa natura docet vos, quod vir quidem si comam nutriat, ignominia est illi:
 mulier vero si comam nutriat, gloria est illi: quoniam capilli pro velamine ei dati sunt.
 Si quis autem videtur contentiosus esse: nos talem consuetudinem non habemus, neque ecclesia Dei.
 Hoc autem praecipio: non laudans quod non in melius, sed in deterius convenitis.
 Primum quidem convenientibus vobis in ecclesiam, audio scissuras esse inter vos, et ex parte credo.
 Nam oportet et haereses esse, ut et qui probati sunt, manifesti fiant in vobis.
 Convenientibus ergo vobis in unum, iam non est Dominicam coenam manducare.
 Unusquisque enim suam coenam praesumit ad manducandum, et alius quidem esurit, alius autem ebrius est.
 Numquid domos non habetis ad manducandum, et bibendum? aut ecclesiam Dei contemnitis, et confunditis eos qui non habent? Quid dicam vobis? laudo vos? in hoc non laudo.
 Ego enim accepi a Domino quod et tradidi vobis, quoniam Dominus Iesus in qua nocte tradebatur, accepit panem,
 et gratias agens fregit, et dixit: Accipite, et manducate: hoc est corpus meum, quod pro vobis tradetur: hoc facite in meam commemorationem.
 Similiter et calicem, postquam coenavit, dicens: Hic calix novum testamentum est in meo sanguine: hoc facite quotiescumque bibetis, in meam commemorationem.
 Quotiescumque enim manducabitis panem hunc, et calicem bibetis, mortem Domini annuntiabitis donec veniat.
 Itaque quicumque manducaverit panem hunc, vel biberit calicem Domini indigne, reus erit corporis et sanguinis Domini.
 Probet autem seipsum homo: et sic de pane illo edat, et de calice bibat.
 Qui enim manducat et bibit indigne, iudicium sibi manducat et bibit, non diiudicans corpus Domini.
 Ideo inter vos multi infirmi et imbecilles, et dormiunt multi.
 Quod si nosmetipsos diiudicaremus, non utique iudicaremur.
 Dum iudicamur autem, a Domino corripimur, ut non cum hoc mundo damnemur.
 Itaque fratres mei, cum convenitis ad manducandum, invicem exspectate.
 Si quis esurit, domi manducet, ut non in iudicium conveniatis. Cetera autem, cum venero, disponam.


Caput 12

 De spiritualibus autem, nolo vos ignorare fratres.
 Scitis quoniam cum gentes essetis, ad simulacra muta prout ducebamini euntes.
 Ideo notum vobis facio, quod nemo in Spiritu Dei loquens, dicit anathema Iesu. Et nemo potest dicere, Dominus Iesus, nisi in Spiritu Sancto.
 Divisiones vero gratiarum sunt, idem autem Spiritus:
 et divisiones ministrationum sunt, idem autem Dominus:
 et divisiones operationum sunt, idem vero Deus qui operatur omnia in omnibus.
 Unicuique autem datur manifestatio Spiritus ad utilitatem.
 Alii quidem per Spiritum datur sermo sapientiae: alii autem sermo scientiae secundum eumdem Spiritum:
 alteri fides in eodem Spiritu: alii gratia sanitatum in uno Spiritu:
 alii operatio virtutum, alii prophetia, alii discretio spirituum, alii genera linguarum, alii interpretatio sermonum.
 Haec autem omnia operantur unus atque idem Spiritus, dividens singulis prout vult.
 Sicut enim corpus unum est, et membra habet multa, omnia autem membra corporis cum sint multa, unum tamen corpus sunt: ita et Christus.
 Etenim in uno Spiritu omnes nos in unum corpus baptizati sumus, sive Iudaei, sive gentiles, sive servi, sive liberi: et omnes in uno Spiritu potati sumus.
 Nam et corpus non est unum membrum, sed multa.
 Si dixerit pes: Quoniam non sum manus, non sum de corpore: num ideo non est de corpore?
 Et si dixerit auris: Quoniam non sum oculus, non sum de corpore: num ideo est de corpore?
 Si totum corpus oculus: ubi auditus? Si totum auditus: ubi odoratus?
 Nunc autem posuit Deus membra, unumquodque eorum in corpore sicut voluit.
 Quod si essent omnia unum membrum, ubi corpus?
 Nunc autem multa quidem membra, unum autem corpus.
 Non potest autem oculus dicere manui: Opera tua non indigeo: aut iterum caput pedibus: Non estis mihi necessarii.
 Sed multo magis quae videntur membra corporis infirmiora esse, necessariora sunt:
 et quae putamus ignobiliora membra esse corporis, his honorem abundantiorem circumdamus: et quae inhonesta sunt nostra, abundantiorem honestatem habent.
 Honesta autem nostra nullius egent: sed Deus temperavit corpus, ei cui deerat, abundantiorem tribuendo honorem,
 ut non sit schisma in corpore, sed idipsum pro invicem sollicita sint membra.
 Et si quid patitur unum membrum, compatiuntur omnia membra: sive gloriatur unum membrum, congaudent omnia membra.
 Vos autem estis corpus Christi, et membra de membro.
 Et quosdam quidem posuit Deus in ecclesia primum apostolos, secundo prophetas, exinde doctores, deinde virtutes, exinde gratias curationum, opitulationes, gubernationes, genera linguarum, interpretationes sermonum.
 Numquid omnes apostoli? numquid omnes prophetae? numquid omnes doctores?
 numquid omnes virtutes? numquid omnes gratiam habent curationum? numquid omnes linguis loquuntur? numquid omnes interpretantur?
 Aemulamini autem charismata meliora. Et adhuc excellentiorem viam vobis demonstro.


Caput 13

 Si linguis hominum loquar, et angelorum, caritatem autem non habeam, factus sum velut aes sonans, aut cymbalum tinniens.
 Et si habuero prophetiam, et noverim mysteria omnia, et omnem scientiam: et si habuero omnem fidem ita ut montes transferam, caritatem autem non habuero, nihil sum.
 Et si distribuero in cibos pauperum omnes facultates meas, et si tradidero corpus meum ita ut ardeam, caritatem autem non habuero, nihil mihi prodest.
 Caritas patiens est, benigna est. Caritas non aemulatur, non agit perperam, non inflatur,
 non est ambitiosa, non quaerit quae sua sunt, non irritatur, non cogitat malum,
 non gaudet super iniquitate, congaudet autem veritati:
 omnia suffert, omnia credit, omnia sperat, omnia sustinet.
 Caritas numquam excidit: sive prophetiae evacuabuntur, sive linguae cessabunt, sive scientia destruetur.
 Ex parte enim cognoscimus, et ex parte prophetamus.
 Cum autem venerit quod perfectum est, evacuabitur quod ex parte est.
 Cum essem parvulus, loquebar ut parvulus, sapiebam ut parvulus, cogitabam ut parvulus. Quando autem factus sum vir, evacuavi quae erant parvuli.
 Videmus nunc per speculum in aenigmate: tunc autem facie ad faciem. Nunc cognosco ex parte: tunc autem cognoscam sicut et cognitus sum.
 Nunc autem manent fides, spes, caritas, tria haec: maior autem horum est caritas.


Caput 14

 Sectamini caritatem, aemulamini spiritualia: magis autem ut prophetetis.
 Qui enim loquitur lingua, non hominibus loquitur, sed Deo: nemo enim audit. Spiritu autem loquitur mysteria.
 Nam qui prophetat, hominibus loquitur ad aedificationem, et exhortationem, et consolationem.
 Qui loquitur lingua, semetipsum aedificat: qui autem prophetat, ecclesiam Dei aedificat.
 Volo autem omnes vos loqui linguis: magis autem prophetare. Nam maior est qui prophetat, quam qui loquitur linguis; nisi forte interpretetur ut ecclesia aedificationem accipiat.
 Nunc autem, fratres, si venero ad vos linguis loquens: quid vobis prodero, nisi vobis loquar aut in revelatione, aut in scientia, aut in prophetia, aut in doctrina?
 Tamen quae sine anima sunt vocem dantia, sive tibia, sive cithara; nisi distinctionem sonituum dederint, quomodo scietur id quod canitur, aut quod citharizatur?
 Etenim si incertam vocem det tuba, quis parabit se ad bellum?
 Ita et vos per linguam nisi manifestum sermonem dederitis: quomodo scietur id quod dicitur? eritis enim in aera loquentes.
 Tam multa, ut puta genera linguarum sunt in hoc mundo: et nihil sine voce est.
 Si ergo nesciero virtutem vocis, ero ei, cui loquor, barbarus: et qui loquitur, mihi barbarus.
 Sic et vos, quoniam aemulatores estis spirituum, ad aedificationem ecclesiae quaerite ut abundetis.
 Et ideo qui loquitur lingua, oret ut interpretetur.
 Nam si orem lingua, spiritus meus orat, mens autem mea sine fructu est.
 Quid ergo est? Orabo spiritu, orabo et mente: psallam spiritu, psallam et mente.
 Ceterum si benedixeris spiritu, qui supplet locum idiotae, quomodo dicet: Amen, super tuam benedictionem? quoniam quid dicas, nescit.
 Nam tu quidem bene gratias agis, sed alter non aedificatur.
 Gratias ago Deo meo, quod omnium vestrum lingua loquor.
 Sed in ecclesia volo quinque verba sensu meo loqui, ut et alios instruam: quam decem millia verborum in lingua.
 Fratres, nolite pueri effici sensibus, sed malitia parvuli estote: sensibus autem perfecti estote.
 In lege scriptum est: Quoniam in aliis linguis et labiis aliis loquar populo huic: et nec sic exaudient me, dicit Dominus.
 Itaque linguae in signum sunt non fidelibus, sed infidelibus: prophetiae autem non infidelibus, sed fidelibus.
 Si ergo conveniat universa ecclesia in unum, et omnes linguis loquantur, intrent autem idiotae, aut infideles: nonne dicent quod insanitis?
 Si autem omnes prophetent, intret autem quis infidelis, vel idiota, convincitur ab omnibus, diiudicatur ab omnibus:
 occulta cordis eius manifesta fiunt: et ita cadens in faciem adorabit Deum, pronuntians quod vere Deus in vobis sit.
 Quid ergo est, fratres? Cum convenitis, unusquisque vestrum psalmum habet, doctrinam habet, apocalypsim habet, linguam habet, interpretationem habet: omnia ad aedificationem fiant.
 Sive lingua quis loquitur, secundum duos, aut ut multum tres, et per partes, et unus interpretatur.
 Si autem non fuerit interpres, taceat in ecclesia: sibi autem loquatur, et Deo.
 Prophetae autem duo, aut tres dicant, et ceteri diiudicent.
 Quod si alii revelatum fuerit sedenti, prior taceat.
 Potestis enim omnes per singulos prophetare: ut omnes discant, et omnes exhortentur:
 et spiritus prophetarum prophetis subiecti sunt.
 Non enim est dissensionis Deus, sed pacis: sicut et in omnibus ecclesiis sanctorum doceo.
 Mulieres in ecclesiis taceant, non enim permittitur eis loqui, sed subditas esse, sicut et lex dicit.
 Si quid autem volunt discere, domi viros suos interrogent. Turpe est enim mulieri loqui in ecclesia.
 An a vobis verbum Dei processit? aut in vos solos pervenit?
 Si quis videtur propheta esse, aut spiritualis, cognoscat quae scribo vobis, quia Domini sunt mandata.
 Si quis autem ignorat, ignorabitur.
 Itaque fratres aemulamini prophetare: et loqui linguis nolite prohibere.
 Omnia autem honeste, et secundum ordinem fiant.


Caput 15

 Notum autem vobis facio, fratres, Evangelium, quod praedicavi vobis, quod et accepistis, in quo et statis,
 per quod et salvamini: qua ratione praedicaverim vobis, si tenetis, nisi frustra credidistis.
 Tradidi enim vobis in primis quod et accepi: quoniam Christus mortuus est pro peccatis nostris secundum Scripturas:
 et quia sepultus est, et quia resurrexit tertia die secundum Scripturas:
 et quia visus est Cephae, et post hoc undecim:
 deinde visus est plus quam quingentis fratribus simul: ex quibus multi manent usque adhuc, quidam autem dormierunt:
 deinde visus est Iacobo, deinde Apostolis omnibus:
 novissime autem omnium tamquam abortivo, visus est et mihi.
 Ego enim sum minimus Apostolorum, qui non sum dignus vocari Apostolus, quoniam persecutus sum ecclesiam Dei.
 Gratia autem Dei sum id quod sum, et gratia eius in me vacua non fuit, sed abundantius illis omnibus laboravi: non ego autem, sed gratia Dei mecum:
 sive enim ego, sive illi: sic praedicamus, et sic credidistis.
 Si autem Christus praedicatur quod resurrexit a mortuis, quomodo quidam dicunt in vobis, quoniam resurrectio mortuorum non est?
 Si autem resurrectio mortuorum non est: neque Christus resurrexit.
 Si autem Christus non resurrexit, inanis est ergo praedicatio nostra, inanis est et fides vestra:
 invenimur autem et falsi testes Dei: quoniam testimonium diximus adversus Deum quod suscitaverit Christum, quem non suscitavit, si mortui non resurgunt.
 Nam si mortui non resurgunt, neque Christus resurrexit.
 Quod si Christus non resurrexit, vana est fides vestra: adhuc enim estis in peccatis vestris.
 Ergo et qui dormierunt in Christo, perierunt.
 Si in hac vita tantum in Christo sperantes sumus, miserabiliores sumus omnibus hominibus.
 Nunc autem Christus resurrexit a mortuis primitiae dormientium,
 quoniam quidem per hominem mors, et per hominem resurrectio mortuorum.
 Et sicut in Adam omnes moriuntur, ita et in Christo omnes vivificabuntur.
 Unusquisque autem in suo ordine, primitiae Christus: deinde ii qui sunt Christi, qui in adventu eius crediderunt.
 Deinde finis: cum tradiderit regnum Deo et Patri, cum evacuaverit omnem principatum, et potestatem, et virtutem.
 Oportet autem illum regnare donec ponat omnes inimicos sub pedibus eius.
 Novissima autem inimica destruetur mors: omnia enim subiecit pedibus eius. Cum autem dicat:
 Omnia subiecta sunt ei, sine dubio praeter eum qui subiecit ei omnia.
 Cum autem subiecta fuerint illi omnia: tunc et ipse Filius subiectus erit ei, qui subiecit sibi omnia, ut sit Deus omnia in omnibus.
 Alioquin quid facient qui baptizantur pro mortuis, si omnino mortui non resurgunt? ut quid et baptizantur pro illis?
 ut quid et nos periclitamur omni hora?
 Quotidie morior per vestram gloriam, fratres, quam habeo in Christo Iesu Domino nostro.
 Si secundum hominem ad bestias pugnavi Ephesi, quid mihi prodest, si mortui non resurgunt? Manducemus, et bibamus, cras enim moriemur.
 Nolite seduci: corrumpunt mores bonos colloquia mala.
 Evigilate iusti, et nolite peccare: ignorantiam enim Dei quidam habent, ad reverentiam vobis loquor.
 Sed dicet aliquis: Quomodo resurgunt mortui? qualive corpore venient?
 Insipiens, tu quod seminas non vivificatur, nisi prius moriatur:
 et quod seminas, non corpus, quod futurum est, seminas, sed nudum granum, ut puta tritici, aut alicuius ceterorum.
 Deus autem dat illi corpus sicut vult: ut unicuique seminum proprium corpus.
 Non omnis caro, eadem caro: sed alia quidem hominum, alia vero pecorum, alia volucrum, alia autem piscium.
 Et corpora caelestia, et corpora terrestria: sed alia quidem caelestium gloria, alia autem terrestrium.
 Alia claritas solis, alia claritas lunae, et alia claritas stellarum. Stella enim a stella differt in claritate:
 sic et resurrectio mortuorum. Seminatur in corruptione, surget in incorruptione.
 Seminatur in ignobilitate, surget in gloria: seminatur in infirmitate, surget in virtute:
 seminatur corpus animale, surget corpus spiritale. Si est corpus animale, est et spiritale, sicut scriptum est:
 Factus est primus homo Adam in animam viventem, novissimus Adam in spiritum vivificantem.
 Sed non prius quod spiritale est, sed quod animale: deinde quod spiritale.
 Primus homo de terra, terrenus: secundus homo de caelo, caelestis.
 Qualis terrenus, tales et terreni: et qualis caelestis, tales et caelestes.
 Igitur, sicut portavimus imaginem terreni, portemus et imaginem caelestis.
 Hoc autem dico, fratres: quia caro et sanguis regnum Dei possidere non possunt: neque corruptio incorruptelam possidebit.
 Ecce mysterium vobis dico: omnes quidem resurgemus, sed non omnes immutabimur.
 In momento, in ictu oculi, in novissima tuba: canet enim tuba, et mortui resurgent incorrupti: et nos immutabimur.
 Oportet enim corruptibile hoc induere incorruptionem: et mortale hoc induere immortalitatem.
 Cum autem mortale hoc induerit immortalitatem, tunc fiet sermo, qui scriptus est: Absorpta est mors in victoria.
 Ubi est mors victoria tua? ubi est mors stimulus tuus?
 Stimulus autem mortis peccatum est: virtus vero peccati lex.
 Deo autem gratias, qui dedit nobis victoriam per Dominum nostrum Iesum Christum.
 Itaque fratres mei dilecti, stabiles estote, et immobiles: abundantes in opere Domini semper, scientes quod labor vester non est inanis in Domino.


Caput 16

 De collectis autem, quae fiunt in sanctos, sicut ordinavi ecclesiis Galatiae, ita et vos facite.
 Per unam sabbati unusquisque vestrum apud se seponat, recondens quod ei bene placuerit: ut non, cum venero, tunc collectae fiant.
 Cum autem praesens fuero, quos probaveritis per epistolas, hos mittam perferre gratiam vestram in Ierusalem.
 Quod si dignum fuerit ut et ego eam, mecum ibunt.
 Veniam autem ad vos, cum Macedoniam pertransiero: nam Macedoniam pertransibo.
 Apud vos autem forsitan manebo, vel etiam hiemabo: ut vos me deducatis quocumque iero.
 Nolo enim vos modo in transitu videre, spero enim me aliquantulum temporis manere apud vos, si Dominus permiserit.
 Permanebo autem Ephesi usque ad Pentecosten.
 Ostium enim mihi apertum est magnum, et evidens: et adversarii multi.
 Si autem venerit Timotheus, videte ut sine timore sit apud vos: opus enim Domini operatur, sicut et ego.
 Ne quis ergo illum spernat: deducite autem illum in pace, ut veniat ad me: exspecto enim illum cum fratribus.
 De Apollo autem fratre vobis notum facio, quoniam multum rogavi eum ut veniret ad vos cum fratribus: et utique non fuit voluntas ut nunc veniret: veniet autem, cum ei vacuum fuerit.
 Vigilate, state in fide, viriliter agite, et confortamini.
 Omnia vestra in caritate fiant.
 Obsecro autem vos fratres, nostis domum Stephanae, et Fortunati, et Achaici: quoniam sunt primitiae Achaiae, et in ministerium sanctorum ordinaverunt seipsos:
 ut et vos subditi sitis eiusmodi, et omni cooperanti, et laboranti.
 Gaudeo autem in praesentia Stephanae, et Fortunati, et Achaici: quoniam id, quod vobis deerat, ipsi suppleverunt:
 refecerunt enim et meum spiritum, et vestrum. Cognoscite ergo qui huiusmodi sunt.
 Salutant vos ecclesiae Asiae. Salutant vos in Domino multum, Aquila et Priscilla cum domestica sua ecclesia: apud quos et hospitor.
 Salutant vos omnes fratres. Salutate invicem in osculo sancto.
 Salutatio, mea manu Pauli.
 Si quis non amat Dominum nostrum Iesum Christum, sit anathema, Maran Atha.
 Gratia Domini nostri Iesu Christi vobiscum.
 Caritas mea cum omnibus vobis in Christo Iesu. Amen.


Epistola B. Pauli Apostoli ad Corinthios Secunda



Caput 1

 Paulus, Apostolus Iesu Christi per voluntatem Dei, et Timotheus frater, ecclesiae Dei, quae est Corinthi cum omnibus sanctis, qui sunt in universa Achaia.
 Gratia vobis, et pax a Deo Patre nostro, et Domino Iesu Christo.
 Benedictus Deus et Pater Domini nostri Iesu Christi, Pater misericordiarum, et Deus totius consolationis,
 qui consolatur nos in omni tribulatione nostra: ut possimus et ipsi consolari eos qui in omni pressura sunt, per exhortationem, qua exhortamur et ipsi a Deo.
 Quoniam sicut abundant passiones Christi in nobis: ita et per Christum abundat consolatio nostra.
 Sive autem tribulamur pro vestra exhortatione et salute, sive consolamur pro vestra consolatione, sive exhortamur pro vestra exhortatione et salute, quae operatur tolerantiam earumdem passionum, quas et nos patimur:
 ut spes nostra firma sit pro vobis: scientes quod sicut socii passionum estis, sic eritis et consolationis.
 Non enim volumus ignorare vos, fratres, de tribulatione nostra, quae facta est in Asia, quoniam supra modum gravati sumus supra virtutem, ita ut taederet nos etiam vivere.
 Sed ipsi in nobismetipsis responsum mortis habuimus, ut non simus fidentes in nobis, sed in Deo, qui suscitat mortuos:
 qui de tantis periculis nos eripuit, et eruit: in quem speramus quoniam et adhuc eripiet,
 adiuvantibus et vobis in oratione pro nobis: ut ex multorum personis, eius quae in nobis est donationis, per multos gratiae agantur pro nobis.
 Nam gloria nostra haec est: testimonium conscientiae nostrae, quod in simplicitate cordis et sinceritate Dei, et non in sapientia carnali, sed in gratia Dei, conversati sumus in hoc mundo: abundantius autem ad vos.
 Non enim alia scribimus vobis, quam quae legistis, et cognovistis. Spero autem quod usque in finem cognoscetis,
 sicut et cognovistis nos ex parte, quod gloria vestra sumus, sicut et vos nostra, in die Domini nostri Iesu Christi.
 Et hac confidentia volui prius venire ad vos, ut secundum gratiam haberetis:
 et per vos transire in Macedoniam, et iterum a Macedonia venire ad vos, et a vobis deduci in Iudaeam.
 Cum ergo hoc voluissem, numquid levitate usus sum? aut quae cogito, secundum carnem cogito, ut sit apud me Est et Non?
 Fidelis autem Deus, quia sermo noster, qui fuit apud vos, non est in illo Est et Non.
 Dei enim Filius Iesus Christus, qui in vobis per nos praedicatus est, per me, et Silvanum, et Timotheum, non fuit Est et Non, sed Est in illo fuit.
 Quotquot enim promissiones Dei sunt, in illo Est: ideo et per ipsum Amen Deo ad gloriam nostram.
 Qui autem confirmat nos vobiscum in Christo, et qui unxit nos Deus:
 qui et signavit nos, et dedit pignus Spiritus in cordibus nostris.
 Ego autem testem Deum invoco in animam meam, quod parcens vobis, non veni ultra Corinthum: non quia dominamur fidei vestae, sed adiutores sumus gaudii vestri: nam fide statis.


Caput 2

 Statui autem hoc ipsum apud me, ne iterum in tristitia venirem ad vos.
 Si enim ego contristo vos: et quis est, qui me laetificet, nisi qui contristatur ex me?
 Et hoc ipsum scripsi vobis, ut non cum venero, tristitiam super tristitiam habeam, de quibus oportuerat me gaudere: confidens in omnibus vobis, quia meum gaudium, omnium vestrum est.
 Nam ex multa tribulatione et angustia cordis scripsi vobis per multas lacrimas: non ut contristemini, sed ut sciatis, quam caritatem habeam abundantius in vobis.
 Si quis autem contristavit, non me contristavit: sed ex parte, ut non onerem omnes vos.
 Sufficit illi, qui eiusmodi est, obiurgatio haec, quae fit a pluribus:
 ita ut e contrario magis donetis, et consolemini, ne forte abundantiori tristitia absorbeatur qui eiusmodi est.
 Propter quod obsecro vos, ut confirmetis in illum caritatem.
 Ideo enim et scripsi, ut cognoscam experimentum vestrum, an in omnibus obedientes sitis.
 Cui autem aliquid donastis, et ego: nam et ego quod donavi, si quid donavi, propter vos in persona Christi,
 ut non circumveniamur a Satana: non enim ignoramus cogitationes eius.
 Cum venissem autem Troadem propter Evangelium Christi, et ostium mihi apertum esset in Domino,
 non habui requiem spiritui meo, eo quod non invenerim Titum fratrem meum, sed valefaciens eis, profectus sum in Macedoniam.
 Deo autem gratias, qui semper triumphat nos in Christo Iesu, et odorem notitiae suae manifestat per nos in omni loco:
 quia Christi bonus odor sumus Deo in iis qui salvi fiunt, et in iis qui pereunt:
 aliis quidem odor mortis in mortem: aliis autem odor vitae in vitam. Et ad haec quis tam idoneus?
 non enim sumus sicut plurimi, adulterantes verbum Dei, sed ex sinceritate, sed sicut ex Deo, coram Deo, in Christo loquimur.


Caput 3

 Incipimus iterum nosmetipsos commendare? aut numquid egemus (sicut quidam) commendatitiis epistolis ad vos, aut ex vobis?
 Epistola nostra vos estis, scripta in cordibus nostris, quae scitur, et legitur ab omnibus hominibus:
 manifestati quod epistola estis Christi, ministrata a nobis, et scripta non atramento, sed Spiritu Dei vivi: non in tabulis lapideis, sed in tabulis cordis carnalibus.
 Fiduciam autem talem habemus per Christum ad Deum:
 non quod sufficientes simus cogitare aliquid a nobis, quasi ex nobis: sed sufficientia nostra ex Deo est:
 qui et idoneos nos fecit ministros novi testamenti: non littera, sed Spiritu: littera enim occidit, Spiritus autem vivificat.
 Quod si ministratio mortis litteris deformata in lapidibus fuit in gloria, ita ut non possent intendere filii Israel in faciem Moysi propter gloriam vultus eius, quae evacuatur:
 quomodo non magis ministratio Spiritus erit in gloria?
 Nam si ministratio damnationis gloria est: multo magis abundat ministerium iustitiae in gloria.
 Nam nec glorificatum est, quod claruit in hac parte, propter excellentem gloriam.
 Si enim quod evacuatur, per gloriam est: multo magis quod manet, in gloria est.
 Habentes igitur talem spem, multa fiducia utimur:
 et non sicut Moyses ponebat velamen super faciem suam, ut non intenderent filii Israel in faciem eius, quod evacuatur,
 sed obtusi sunt sensus eorum. Usque in hodiernum enim diem, idipsum velamen in lectione veteris testamenti manet non revelatum (quoniam in Christo evacuatur),
 sed usque in hodiernum diem, cum legitur Moyses, velamen positum est super cor eorum.
 Cum autem conversus fuerit ad Dominum, auferetur velamen.
 Dominus autem Spiritus est: ubi autem Spiritus Domini, ibi libertas.
 Nos vero omnes, revelata facie gloriam Domini speculantes, in eamdem imaginem transformamur a claritate in claritatem, tamquam a Domini Spiritu.


Caput 4

 Ideo habentes administrationem, iuxta quod misericordiam consecuti sumus, non deficimus,
 sed abdicamus occulta dedecoris, non ambulantes in astutia, neque adulterantes verbum Dei, sed in manifestatione veritatis commendantes nosmetipsos ad omnem conscientiam hominum coram Deo.
 Quod si etiam opertum est Evangelium nostrum, in iis, qui pereunt, est opertum:
 in quibus Deus huius saeculi excaecavit mentes infidelium, ut non fulgeat illis illuminatio Evangelii gloriae Christi, qui est imago Dei.
 Non enim nosmetipsos praedicamus, sed Iesum Christum Dominum nostrum: nos autem servos vestros per Iesum:
 quoniam Deus, qui dixit de tenebris lucem splendescere, ipse illuxit in cordibus nostris ad illuminationem scientiae claritatis Dei, in facie Christi Iesu.
 Habemus autem thesaurum istum in vasis fictilibus: ut sublimitas sit virtutis Dei, et non ex nobis.
 In omnibus tribulationem patimur, sed non angustiamur: aporiamur, sed non destituimur:
 persecutionem patimur, sed non derelinquimur: deiicimur, sed non perimus:
 semper mortificationem Iesu in corpore nostro circumferentes, ut et vita Iesu manifestetur in corporibus nostris.
 Semper enim nos, qui vivimus, in mortem tradimur propter Iesum: ut et vita Iesu manifestetur in carne nostra mortali.
 Ergo mors in nobis operatur, vita autem in vobis.
 Habentes autem eumdem spiritum fidei, sicut scriptum est: Credidi, propter quod locutus sum: et nos credimus, propter quod et loquimur:
 scientes quoniam qui suscitavit Iesum, et nos cum Iesu suscitabit, et constituet vobiscum.
 Omnia enim propter vos: ut gratia abundans, per multos in gratiarum actione, abundet in gloriam Dei.
 Propter quod non deficimus: sed licet is, qui foris est, noster homo corrumpatur, tamen is, qui intus est, renovatur de die in diem.
 Id enim, quod in praesenti est momentaneum et leve tribulationis nostrae, supra modum in sublimitate aeternum gloriae pondus operatur in nobis,
 non contemplantibus nobis quae videntur, sed quae non videntur. Quae enim videntur, temporalia sunt: quae autem non videntur, aeterna sunt.


Caput 5

 Scimus enim quoniam si terrestris domus nostra huius habitationis dissolvatur, quod aedificationem ex Deo habemus, domum non manufactam, aeternam in caelis.
 Nam et in hoc ingemiscimus, habitationem nostram, quae de caelo est, superindui cupientes:
 si tamen vestiti, non nudi inveniamur.
 Nam et qui sumus in hoc tabernaculo, ingemiscimus gravati: eo quod nolumus expoliari, sed supervestiri, ut absorbeatur quod mortale est, a vita.
 Qui autem efficit nos in hoc ipsum, Deus, qui dedit nobis pignus Spiritus.
 Audentes igitur semper, scientes quoniam dum sumus in corpore, peregrinamur a Domino
 (per fidem enim ambulamus, et non per speciem):
 audemus autem, et bonam voluntatem habemus magis peregrinari a corpore, et praesentes esse ad Dominum.
 Et ideo contendimus, sive absentes, sive praesentes, placere illi.
 Omnes enim nos manifestari oportet ante tribunal Christi, ut referat unusquisque propria corporis, prout gessit, sive bonum, sive malum.
 Scientes ergo timorem Domini, hominibus suademus, Deo autem manifesti sumus. Spero autem et in conscientiis vestris manifestos nos esse.
 Non iterum commendamus nos vobis, sed occasionem damus vobis gloriandi pro nobis: ut habeatis ad eos qui in facie gloriantur, et non in corde.
 Sive enim mente excedimus Deo: sive sobrii sumus, vobis.
 Caritas enim Christi urget nos: aestimantes hoc, quoniam si unus pro omnibus mortuus est, ergo omnes mortui sunt:
 et pro omnibus mortuus est Christus: ut, et qui vivunt, iam non sibi vivant, sed ei qui pro ipsis mortuus est et resurrexit.
 Itaque nos ex hoc neminem novimus secundum carnem. Et si cognovimus secundum carnem Christum, sed nunc iam non novimus.
 Si qua ergo in Christo nova creatura, vetera transierunt: ecce facta sunt omnia nova.
 Omnia autem ex Deo, qui nos reconciliavit sibi per Christum: et dedit nobis ministerium reconciliationis,
 quoniam quidem Deus erat in Christo mundum reconcilians sibi, non reputans illis delicta ipsorum, et posuit in nobis verbum reconciliationis.
 Pro Christo ergo legatione fungimur, tamquam Deo exhortante per nos. Obsecramus pro Christo, reconciliamini Deo.
 Eum, qui non noverat peccatum, pro nobis peccatum fecit, ut nos efficeremur iustitia Dei in ipso.


Caput 6

 Adiuvantes autem exhortamur ne in vacuum gratiam Dei recipiatis.
 Ait enim: Tempore accepto exaudivi te, et in die salutis adiuvi te. Ecce nunc tempus acceptabile, ecce nunc dies salutis.
 Nemini dantes ullam offensionem, ut non vituperetur ministerium nostrum:
 sed in omnibus exhibeamus nosmetipsos sicut Dei ministros in multa patientia, in tribulationibus, in necessitatibus, in angustiis,
 in plagis, in carceribus, in seditionibus, in laboribus, in vigiliis, in ieiuniis,
 in castitate, in scientia, in longanimitate, in suavitate, in Spiritu Sancto, in caritate non ficta,
 in verbo veritatis, in virtute Dei, per arma iustitiae a dextris et a sinistris,
 per gloriam, et ignobilitatem, per infamiam, et bonam famam: ut seductores, et veraces, sicut qui ignoti, et cogniti:
 quasi morientes, et ecce vivimus: ut castigati, et non mortificati:
 quasi tristes, semper autem gaudentes: sicut egentes, multos autem locupletantes: tamquam nihil habentes, et omnia possidentes.
 Os nostrum patet ad vos, o Corinthii; cor nostrum dilatatum est.
 Non angustiamini in nobis: angustiamini autem in visceribus vestris:
 eamdem autem habentes remunerationem, tamquam filiis dico, dilatamini et vos.
 Nolite iugum ducere cum infidelibus. Quae enim participatio iustitiae cum iniquitate? aut quae societas luci ad tenebras?
 quae autem conventio Christi ad Belial? aut quae pars fideli cum infideli?
 qui autem consensus templo Dei cum idolis? vos enim estis templum Dei vivi, sicut dicit Deus: Quoniam inhabitabo in illis, et inambulabo inter eos, et ero illorum Deus, et ipsi erunt mihi populus.
 Propter quod exite de medio eorum, et separamini, dicit Dominus, et immundum ne tetigeritis:
 et ego recipiam vos: et ero vobis in patrem, et vos eritis mihi in filios et filias, dicit Dominus omnipotens.


Caput 7

 Has ergo habentes promissiones, carissimi, mundemus nos ab omni inquinamento carnis et spiritus, perficientes sanctificationem in timore Dei.
 Capite nos. Neminem laesimus, neminem corrupimus, neminem circumvenimus.
 Non ad condemnationem vestram dico: praediximus enim quod in cordibus nostris estis ad commoriendum et ad convivendum.
 Multa mihi fiducia est apud vos, multa mihi gloriatio pro vobis: repletus sum consolatione; superabundo gaudio in omni tribulatione nostra.
 Nam et cum venissemus in Macedoniam, nullam requiem habuit caro nostra, sed omnem tribulationem passi sumus: foris pugnae, intus timores.
 Sed qui consolatur humiles, consolatus est nos Deus in adventu Titi.
 Non solum autem in adventu eius, sed etiam in consolatione, qua consolatus est in vobis, referens nobis vestrum desiderium, vestrum fletum, vestram aemulationem pro me, ita ut magis gauderem.
 Quoniam etsi contristavi vos in epistola, non me poenitet: etsi poeniteret, videns quod epistola illa (etsi ad horam) vos contristavit,
 nunc gaudeo: non quia contristati estis, sed quia contristati estis ad poenitentiam. Contristati enim estis ad Deum, ut in nullo detrimentum patiamini ex nobis.
 Quae enim secundum Deum tristitia est, poenitentiam in salutem stabilem operatur: saeculi autem tristitia mortem operatur.
 Ecce enim hoc ipsum, secundum Deum contristari vos, quantam in vobis operatur sollicitudinem: sed defensionem, sed indignationem, sed timorem, sed desiderium, sed aemulationem, sed vindictam: in omnibus exhibuistis vos incontaminatos esse negotio.
 Igitur, etsi scripsi vobis, non propter eum qui fecit iniuriam, nec propter eum qui passus est: sed ad manifestandam sollicitudinem nostram, quam habemus pro vobis
 coram Deo: ideo consolati sumus. In consolatione autem nostra, abundantius magis gavisi sumus super gaudio Titi, quia refectus est spiritus eius ab omnibus vobis:
 et si quid apud illum de vobis gloriatus sum, non sum confusus: sed sicut omnia vobis in veritate locuti sumus, ita et gloriatio nostra, quae fuit ad Titum, veritas facta est,
 et viscera eius abundantius in vobis sunt, reminiscentis omnium vestrum obedientiam: quomodo cum timore et tremore excepistis illum.
 Gaudeo quod in omnibus confido in vobis.


Caput 8

 Notam autem facimus vobis, fratres, gratiam Dei, quae data est in ecclesiis Macedoniae:
 quod in multo experimento tribulationis abundantia gaudii ipsorum fuit, et altissima paupertas eorum, abundavit in divitias simplicitatis eorum:
 quia secundum virtutem testimonium illis reddo, et supra virtutem voluntarii fuerunt,
 cum multa exhortatione obsecrantes nos gratiam, et communicationem ministerii, quod fit in sanctos.
 Et non sicut speravimus, sed semetipsos dederunt primum Domino, deinde nobis per voluntatem Dei,
 ita ut rogaremus Titum, ut quemadmodum coepit, ita et perficiat in vobis etiam gratiam istam.
 Sed sicut in omnibus abundatis fide, et sermone, et scientia, et omni sollicitudine, insuper et caritate vestra in nos, ut et in hac gratia abundetis.
 Non quasi imperans dico: sed per aliorum sollicitudinem, etiam vestrae caritatis ingenium bonum comprobans.
 Scitis enim gratiam Domini nostri Iesu Christi, quoniam propter vos egenus factus est, cum esset dives, ut illius inopia vos divites essetis.
 Et consilium in hoc do: hoc enim vobis utile est, qui non solum facere, sed et velle coepistis ab anno priore:
 nunc vero et facto perficite: ut quemadmodum promptus est animus voluntatis, ita sit et perficiendi ex eo quod habetis.
 Si enim voluntas prompta est, secundum id quod habet, accepta est, non secundum id quod non habet.
 Non enim ut aliis sit remissio, vobis autem tribulatio, sed ex aequalitate.
 In praesenti tempore vestra abundantia illorum inopiam suppleat: ut et illorum abundantia vestrae inopiae sit supplementum, ut fiat aequalitas, sicut scriptum est:
 Qui multum, non abundavit: et qui modicum, non minoravit.
 Gratias autem Deo, qui dedit eamdem sollicitudinem pro vobis in corde Titi,
 quoniam exhortationem quidem suscepit: sed cum sollicitior esset, sua voluntate profectus est ad vos.
 Misimus etiam cum illo fratrem, cuius laus est in Evangelio per omnes ecclesias:
 non solum autem, sed et ordinatus est ab ecclesiis comes peregrinationis nostrae in hanc gratiam, quae ministratur a nobis ad Domini gloriam, et destinatam voluntatem nostram:
 devitantes hoc, ne quis nos vituperet in hac plenitudine, quae ministratur a nobis.
 Providemus enim bona non solum coram Deo, sed etiam coram hominibus.
 Misimus autem cum illis et fratrem nostrum, quem probavimus in multis saepe sollicitum esse: nunc autem multo sollicitiorem, confidentia multa in vos,
 sive pro Tito, qui est socius meus, et in vos adiutor, sive fratres nostri, Apostoli ecclesiarum, gloria Christi.
 Ostensionem ergo, quae est caritatis vestrae, et nostrae gloriae pro vobis, in illos ostendite in faciem ecclesiarum.


Caput 9

 Nam de ministerio, quod fit in sanctos ex abundanti est mihi scribere vobis.
 Scio enim promptum animum vestrum: pro quo de vobis glorior apud Macedones. Quoniam et Achaia parata est ab anno praeterito, et vestra aemulatio provocavit plurimos.
 Misi autem fratres: ut ne quod gloriamur de vobis, evacuetur in hac parte, ut (quemadmodum dixi) parati sitis:
 ne cum venerint Macedones mecum, et invenerint vos imparatos, erubescamus nos (ut non dicamus vos) in hac substantia.
 Necessarium ergo existimavi rogare fratres, ut praeveniant ad vos, et praeparent repromissam benedictionem hanc paratam esse sic, quasi benedictionem, non tamquam avaritiam.
 Hoc autem dico: qui parce seminat, parce et metet: et qui seminat in benedictionibus, de benedictionibus et metet.
 Unusquisque, prout destinavit in corde suo, non ex tristitia, aut ex necessitate: hilarem enim datorem diligit Deus.
 Potens est autem Deus omnem gratiam abundare facere in vobis: ut in omnibus semper omnem sufficientiam habentes, abundetis in omne opus bonum,
 sicut scriptum est: Dispersit, dedit pauperibus: iustitia eius manet in saeculum saeculi.
 Qui autem administrat semen seminanti: et panem ad manducandum praestabit, et multiplicabit semen vestrum, et augebit incrementa frugum iustitiae vestrae:
 ut in omnibus locupletati abundetis in omnem simplicitatem, quae operatur per nos gratiarum actionem Deo.
 Quoniam ministerium huius officii non solum supplet ea quae desunt sanctis, sed etiam abundat per multas gratiarum actiones in Domino,
 per probationem ministerii huius, glorificantes Deum in obedientia confessionis vestrae, in Evangelium Christi, et simplicitate communicationis in illos, et in omnes,
 et in ipsorum obsecratione pro vobis, desiderantium vos propter eminentem gratiam Dei in vobis.
 Gratias Deo super inenarrabili dono eius.


Caput 10

 Ipse autem ego Paulus obsecro vos per mansuetudinem et modestiam Christi, qui in facie quidem humilis sum inter vos, absens autem confido in vos.
 Rogo autem vos ne praesens audeam per eam confidentiam, qua existimor audere in quosdam, qui arbitrantur nos tamquam secundum carnem ambulemus.
 In carne enim ambulantes, non secundum carnem militamus.
 Nam arma militiae nostrae non carnalia sunt, sed potentia Deo ad destructionem munitionum, consilia destruentes,
 et omnem altitudinem extollentem se adversus scientiam Dei, et in captivitatem redigentes omnem intellectum in obsequium Christi,
 et in promptu habentes ulcisci omnem inobedientiam, cum impleta fuerit vestra obedientia.
 Quae secundum faciem sunt, videte. Si quis confidit sibi Christi se esse, hoc cogitet iterum apud se: quia sicut ipse Christi est, ita et nos.
 Nam etsi amplius aliquid gloriatus fuero de potestate nostra, quam dedit nobis Dominus in aedificationem, et non in destructionem vestram, non erubescam.
 Ut autem non existimer tamquam terrere vos per epistolas:
 quoniam quidem epistolae, inquiunt, graves sunt et fortes: praesentia autem corporis infirma, et sermo contemptibilis:
 hoc cogitet qui eiusmodi est, quia quales sumus verbo per epistolas absentes, tales et praesentes in facto.
 Non enim audemus inserere, aut comparare nos quibusdam, qui seipsos commendant: sed ipsi in nobis nosmetipsos metientes, et comparantes nosmetipsos nobis.
 Nos autem non in immensum gloriabimur, sed secundum mensuram regulae, qua mensus est nobis Deus, mensuram pertingendi usque ad vos.
 Non enim quasi non pertingentes ad vos, superextendimus nos: usque ad vos enim pervenimus in Evangelio Christi.
 Non in immensum gloriantes in alienis laboribus: spem autem habentes crescentis fidei vestrae, in vobis magnificari secundum regulam nostram in abundantiam,
 etiam in illa, quae ultra vos sunt, evangelizare, non in aliena regula in iis quae praeparata sunt gloriari.
 Qui autem gloriatur, in Domino glorietur.
 Non enim qui seipsum commendat, ille probatus est: sed quem Deus commendat.


Caput 11

 Utinam sustineretis modicum quid insipientiae meae, sed et supportare me:
 aemulor enim vos Dei aemulatione. Despondi enim vos uni viro, virginem castam exhibere Christo.
 Timeo autem ne sicut serpens Hevam seduxit astutia sua, ita corrumpantur sensus vestri, et excidant a simplicitate, quae est in Christo.
 Nam si is qui venit, alium Christum praedicat, quem non praedicavimus, aut alium spiritum accipitis, quem non accepistis: aut aliud Evangelium, quod non recepistis: recte pateremini.
 Existimo enim nihil me minus fecisse a magnis Apostolis.
 Nam etsi imperitus sermone, sed non scientia, in omnibus autem manifestati sumus vobis.
 Aut numquid peccatum feci, meipsum humilians, ut vos exaltemini? quoniam gratis Evangelium Dei evangelizavi vobis?
 Alias ecclesias expoliavi, accipiens stipendium ad ministerium vestrum.
 Et cum essem apud vos, et egerem, nulli onerosus fui: nam quod mihi deerat, suppleverunt fratres, qui venerunt a Macedonia: et in omnibus sine onere me vobis servavi, et servabo.
 Est veritas Christi in me, quoniam haec gloriatio non infringetur in me in regionibus Achaiae.
 Quare? quia non diligo vos? Deus scit.
 Quod autem facio, et faciam: ut amputem occasionem eorum qui volunt occasionem, ut in quo gloriantur, inveniantur sicut et nos.
 Nam eiusmodi pseudoapostoli sunt operarii subdoli, transfigurantes se in apostolos Christi.
 Et non mirum: ipse enim Satanas transfigurat se in angelum lucis.
 Non est ergo magnum, si ministri eius transfigurentur velut ministri iustitiae: quorum finis erit secundum opera ipsorum.
 Iterum dico (ne quis me putet insipientem esse, alioquin velut insipientem accipite me, ut et ego modicum quid glorier),
 quod loquor, non loquor secundum Deum, sed quasi in insipientia, in hac substantia gloriae.
 Quoniam multi gloriantur secundum carnem: et ego gloriabor.
 Libenter enim suffertis insipientes, cum sitis ipsi sapientes.
 Sustinetis enim si quis vos in servitutem redigit, si quis devorat, si quis accipit, si quis extollitur, si quis in faciem vos caedit.
 Secundum ignobilitatem dico, quasi nos infirmi fuerimus in hac parte. In quo quis audet (in insipientia dico) audeo et ego:
 Hebraei sunt, et ego: Israelitae sunt, et ego: semen Abrahae sunt, et ego.
 Ministri Christi sunt (ut minus sapiens dico), plus ego: in laboribus plurimis, in carceribus abundantius, in plagis supra modum, in mortibus frequenter.
 A Iudaeis quinquies, quadragenas, una minus, accepi.
 Ter virgis caesus sum, semel lapidatus sum: ter naufragium feci, nocte et die in profundo maris fui,
 in itineribus saepe, periculis fluminum, periculis latronum, periculis ex genere, periculis ex gentibus, periculis in civitate, periculis in solitudine, periculis in mari, periculis in falsis fratribus:
 in labore et aerumna, in vigiliis multis, in fame et siti, in ieiuniis multis, in frigore et nuditate,
 praeter illa quae extrinsecus sunt, instantia mea quotidiana, sollicitudo omnium ecclesiarum.
 Quis infirmatur, et ego non infirmor? quis scandalizatur, et ego non uror?
 Si gloriari oportet, quae infirmitatis meae sunt, gloriabor.
 Deus et Pater Domini nostri Iesu Christi, qui est benedictus in saecula, scit quod non mentior.
 Damasci praepositus gentis Aretae regis custodiebat civitatem Damascenorum ut me comprehenderet:
 et per fenestram in sporta dimissus sum per murum, et sic effugi manus eius.


Caput 12

 Si gloriari oportet (non expedit quidem), veniam autem ad visiones et revelationes Domini.
 Scio hominem in Christo ante annos quatuordecim, sive in corpore nescio, sive extra corpus nescio, Deus scit, raptum huiusmodi usque ad tertium caelum.
 Et scio huiusmodi hominem sive in corpore, sive extra corpus nescio, Deus scit:
 quoniam raptus est in paradisum: et audivit arcana verba, quae non licet homini loqui.
 Pro huiusmodi gloriabor: pro me autem nihil gloriabor nisi in infirmitatibus meis.
 Nam etsi voluero gloriari, non ero insipiens: veritatem enim dicam: parco autem, ne quis me existimet supra id quod videt in me, aut aliquid audit ex me.
 Et ne magnitudo revelationum extollat me, datus est mihi stimulus carnis meae angelus Satanae, qui me colaphizet.
 Propter quod ter Dominum rogavi ut discederet a me:
 et dixit mihi: Sufficit tibi gratia mea: nam virtus in infirmitate perficitur. Libenter igitur gloriabor in infirmitatibus meis, ut inhabitet in me virtus Christi.
 Propter quod placeo mihi in infirmitatibus meis, in contumeliis, in necessitatibus, in persecutionibus, in angustiis pro Christo: cum enim infirmor, tunc potens sum.
 Factus sum insipiens, vos me coegistis. Ego enim a vobis debui commendari: nihil enim minus fui ab iis, qui sunt supra modum Apostoli: tametsi nihil sum:
 signa tamen apostolatus mei facta sunt super vos in omni patientia, in signis, et prodigiis, et virtutibus.
 Quid est enim, quod minus habuistis prae ceteris ecclesiis, nisi quod ego ipse non gravavi vos? donate mihi hanc iniuriam.
 Ecce tertio hoc paratus sum venire ad vos: et non ero gravis vobis. Non enim quaero quae vestra sunt, sed vos. Nec enim debent filii parentibus thesaurizare, sed parentes filiis.
 Ego autem libentissime impendam, et super impendar ipse pro animabus vestris: licet plus vos diligens, minus diligar.
 Sed esto: ego vos non gravavi: sed cum essem astutus, dolo vos cepi.
 Numquid per aliquem eorum, quod misi ad vos, circumveni vos?
 Rogavi Titum, et misi cum illo fratrem. Numquid Titus vos circumvenit? nonne eodem spiritu ambulavimus? nonne iisdem vestigiis?
 Olim putatis quod excusemus nos apud vos? coram Deo in Christo loquimur: omnia autem, carissimi, propter aedificationem vestram.
 Timeo enim ne forte cum venero, non quales volo, inveniam vos: et ego inveniar a vobis, qualem non vultis: ne forte contentiones, aemulationes, animositates, dissensiones, detractiones, susurrationes, inflationes, seditiones sint inter vos:
 ne iterum cum venero, humiliet me Deus apud vos, et lugeam multos ex iis qui ante peccaverunt, et non egerunt poenitentiam super immunditia, et fornicatione, et impudicitia, quam gesserunt.


Caput 13

 Ecce tertio hoc venio ad vos: in ore duorum vel trium testium stabit omne verbum.
 Praedixi, et praedico, ut praesens, et nunc absens iis qui ante peccaverunt, et ceteris omnibus, quoniam si venero iterum, non parcam.
 An experimentum quaeritis eius, qui in me loquitur Christus, qui in vobis non infirmatur, sed potens est in vobis?
 Nam etsi crucifixus est ex infirmitate: sed vivit ex virtute Dei. Nam et nos infirmi sumus in illo: sed vivemus cum eo ex virtute Dei in vobis.
 Vosmetipsos tentate si estis in fide: ipsi vos probate. An non cognoscitis vosmetipsos quia Christus Iesus in vobis est? nisi forte reprobi estis.
 Spero autem quod cognoscetis, quia nos non sumus reprobi.
 Oramus autem Deum ut nihil mali faciatis, non ut nos probati appareamus, sed ut vos quod bonum est faciatis: nos autem ut reprobi simus.
 Non enim possumus aliquid adversus veritatem, sed pro veritate.
 Gaudemus enim, quoniam nos infirmi sumus, vos autem potentes estis. Hoc et oramus, vestram consummationem.
 Ideo haec absens scribo, ut non praesens durius agam secundum potestatem, quam Dominus dedit mihi in aedificationem, et non in destructionem.
 De cetero, fratres, gaudete, perfecti estote, exhortamini, idem sapite, pacem habete, et Deus pacis et dilectionis erit vobiscum.
 Salutate invicem in osculo sancto. Salutant vos omnes sancti.
 Gratia Domini nostri Iesu Christi, et caritas Dei, et communicatio Sancti Spiritus sit cum omnibus vobis. Amen.


Epistola B. Pauli Apostoli ad Galatas



Caput 1

 Paulus, Apostolus non ab hominibus, neque per hominem, sed per Iesum Christum, et Deum Patrem, qui suscitavit eum a mortuis:
 et qui mecum sunt omnes fratres, ecclesiis Galatiae.
 Gratia vobis, et pax a Deo Patre, et Domino nostro Iesu Christo,
 qui dedit semetipsum pro peccatis nostris, ut eriperet nos de praesenti saeculo nequam, secundum voluntatem Dei et Patris nostri,
 cui est gloria in saecula saeculorum. Amen.
 Miror quod sic tam cito transferimini ab eo qui vos vocavit in gratiam Christi in aliud Evangelium:
 quod non est aliud, nisi sunt aliqui qui vos conturbant, et volunt convertere Evangelium Christi.
 Sed licet nos aut angelus de caelo evangelizet vobis praeterquam quod evangelizavimus vobis, anathema sit.
 Sicut praediximus, et nunc iterum dico: si quis vobis evangelizaverit praeter id quod accepistis, anathema sit.
 Modo enim hominibus suadeo, an Deo? an quaero hominibus placere? si adhuc hominibus placerem, Christi servus non essem.
 Notum enim vobis facio, fratres, Evangelium, quod evangelizatum est a me, quia non est secundum hominem:
 neque enim ego ab homine accepi illud, neque didici, sed per revelationem Iesu Christi.
 Audistis enim conversationem meam aliquando in Iudaismo: quoniam supra modum persequebar Ecclesiam Dei, et expugnabam illam,
 et proficiebam in Iudaismo supra multos coaetaneos meos in genere meo, abundantius aemulator existens paternarum mearum traditionum.
 Cum autem placuit ei, qui me segregavit ex utero matris meae, et vocavit per gratiam suam,
 ut revelaret Filium suum in me, ut evangelizarem illum in gentibus: continuo non acquievi carni et sanguini,
 neque veni Ierosolymam ad antecessores meos Apostolos: sed abii in Arabiam, et iterum reversus sum Damascum:
 deinde post annos tres veni Ierosolymam videre Petrum, et mansi apud eum diebus quindecim:
 alium autem Apostolorum vidi neminem, nisi Iacobum fratrem Domini.
 Quae autem scribo vobis, ecce coram Deo, quia non mentior.
 Deinde veni in partes Syriae, et Ciliciae.
 Eram autem ignotus facie ecclesiis Iudaeae, quae erant in Christo:
 tantum autem auditum habebant quoniam qui persequebatur nos aliquando, nunc evangelizat fidem, quam aliquando expugnabat:
 et in me clarificabant Deum.


Caput 2

 Deinde post annos quatuordecim, iterum ascendi Ierosolymam cum Barnaba, assumpto et Tito.
 Ascendi autem secundum revelationem: et contuli cum illis Evangelium, quod praedico in gentibus, seorsum autem iis qui videbantur aliquid esse: ne forte in vacuum currerem, aut cucurrissem.
 Sed neque Titus, qui mecum erat, cum esset gentilis, compulsus est circumcidi:
 sed propter subintroductos falsos fratres, qui subintroierunt explorare libertatem nostram, quam habemus in Christo Iesu, ut nos in servitutem redigerent.
 Quibus neque ad horam cessimus subiectione, ut veritas Evangelii permaneat apud vos:
 ab iis autem, qui videbantur esse aliquid (quales aliquando fuerint, nihil mea interest: Deus personam hominis non accipit): mihi enim qui videbantur esse aliquid, nihil contulerunt.
 Sed e contra cum vidissent quod creditum est mihi Evangelium praeputii, sicut et Petro circumcisionis
 (qui enim operatus est Petro in apostolatum circumcisionis, operatus est et mihi inter gentes):
 et cum cognovissent gratiam, quae data est mihi, Iacobus, et Cephas, et Ioannes, qui videbantur columnae esse, dextras dederunt mihi, et Barnabae societatis: ut nos in gentes, ipsi autem in circumcisionem:
 tantum ut pauperum memores essemus, quod etiam sollicitus fui hoc ipsum facere.
 Cum autem venisset Cephas Antiochiam, in faciem ei restiti, quia reprehensibilis erat.
 Prius enim quam venirent quidam a Iacobo, cum gentibus edebat: cum autem venissent, subtrahebat, et segregabat se, timens eos qui ex circumcisione erant.
 Et simulationi eius consenserunt ceteri Iudaei, ita ut et Barnabas duceretur ab eis in illam simulationem.
 Sed cum vidissem quod non recte ambularent ad veritatem Evangelii, dixi Cephae coram omnibus: Si tu, cum Iudaeus sis, gentiliter vivis, et non iudaice: quomodo gentes cogis iudaizare?
 Nos natura Iudaei, et non ex gentibus peccatores.
 Scientes autem quod non iustificatur homo ex operibus legis, nisi per fidem Iesu Christi: et nos in Christo Iesu credimus, ut iustificemur ex fide Christi, et non ex operibus legis: propter quod ex operibus legis non iustificabitur omnis caro.
 Quod si quaerentes iustificari in Christo, inventi sumus et ipsi peccatores, numquid Christus peccati minister est? Absit.
 Si enim quae destruxi, iterum haec aedifico: praevaricatorem me constituo.
 Ego enim per legem, legi mortuus sum, ut Deo vivam: Christo confixus sum cruci.
 Vivo autem, iam non ego: vivit vero in me Christus. Quod autem nunc vivo in carne: in fide vivo Filii Dei, qui dilexit me, et tradidit semetipsum pro me.
 Non abiicio gratiam Dei. Si enim per legem iustitia, ergo gratis Christus mortuus est.


Caput 3

 O insensati Galatae, quis vos fascinavit non obedire veritati, ante quorum oculos Iesus Christus praescriptus est, in vobis crucifixus?
 Hoc solum a vobis volo discere: ex operibus legis Spiritum accepistis, an ex auditu fidei?
 sic stulti estis, ut cum Spiritu coeperitis, nunc carne consummemini?
 tanta passi estis sine causa? si tamen sine causa.
 Qui ergo tribuit vobis Spiritum, et operatur virtutes in vobis: ex operibus legis, an ex auditu fidei?
 Sicut scriptum est: Abraham credidit Deo, et reputatum est illi ad iustitiam:
 cognoscite ergo quia qui ex fide sunt, ii sunt filii Abrahae.
 Providens autem Scriptura quia ex fide iustificat gentes Deus, praenuntiavit Abrahae: Quia benedicentur in te omnes gentes.
 Igitur qui ex fide sunt, benedicentur cum fideli Abraham.
 Quicumque enim ex operibus legis sunt, sub maledicto sunt. Scriptum est enim: Maledictus omnis qui non permanserit in omnibus quae scripta sunt in libro legis ut faciat ea.
 Quoniam autem in lege nemo iustificatur apud Deum, manifestum est: quia iustus ex fide vivit.
 Lex autem non est ex fide, sed: Qui fecerit ea, vivet in illis.
 Christus nos redemit de maledicto legis, factus pro nobis maledictum: quia scriptum est: Maledictus omnis qui pendet in ligno:
 ut in gentibus benedictio Abrahae fieret in Christo Iesu, ut pollicitationem Spiritus accipiamus per fidem.
 Fratres (secundum hominem dico) tamen hominis confirmatum testamentum nemo spernit, aut superordinat.
 Abrahae dictae sunt promissiones, et semini eius. Non dicit: Et seminibus, quasi in multis: sed quasi in uno: Et semini tuo, qui est Christus.
 Hoc autem dico, testamentum confirmatum a Deo: quae post quadringentos et triginta annos facta est lex, non irritum facit ad evacuandam promissionem.
 Nam si ex lege haereditas, iam non ex promissione. Abrahae autem per repromissionem donavit Deus.
 Quid igitur lex? Propter transgressiones posita est donec veniret semen, cui promiserat, ordinata per angelos in manu mediatoris.
 Mediator autem unius non est: Deus autem unus est.
 Lex ergo adversus promissa Dei? Absit. Si enim data esset lex, quae posset vivificare, vere ex lege esset iustitia.
 Sed conclusit Scriptura omnia sub peccato, ut promissio ex fide Iesu Christi daretur credentibus.
 Prius autem quam veniret fides, sub lege custodiebamur conclusi in eam fidem quae revelanda erat.
 Itaque lex paedagogus noster fuit in Christo, ut ex fide iustificemur.
 At ubi venit fides, iam non sumus sub paedagogo.
 Omnes enim filii Dei estis per fidem, quae est in Christo Iesu.
 Quicumque enim in Christo baptizati estis, Christum induistis.
 Non est Iudaeus, neque Graecus: non est servus, neque liber: non est masculus, neque femina. Omnes enim vos unum estis in Christo Iesu.
 Si autem vos Christi, ergo semen Abrahae estis, secundum promissionem haeredes.


Caput 4

 Dico autem: quanto tempore haeres parvulus est, nihil differt a servo, cum sit dominus omnium:
 sed sub tutoribus et actoribus est usque ad praefinitum tempus a patre:
 ita et nos cum essemus parvuli, sub elementis mundi eramus servientes.
 At ubi venit plenitudo temporis, misit Deus Filium suum factum ex muliere, factum sub lege,
 ut eos, qui sub lege erant, redimeret, ut adoptionem filiorum reciperemus.
 Quoniam autem estis filii, misit Deus Spiritum Filii sui in corda vestra, clamantem: Abba, Pater.
 Itaque iam non est servus, sed filius: quod si filius, et haeres per Deum.
 Sed tunc quidem ignorantes Deum, iis, qui natura non sunt dii, serviebatis.
 Nunc autem cum cognoveritis Deum, immo cogniti sitis a Deo: quomodo convertimini iterum ad infirma et egena elementa, quibus denuo servire vultis?
 Dies observatis, et menses, et tempora, et annos.
 Timeo vos, ne forte sine causa laboraverim in vobis.
 Estote sicut ego, quia et ego sicut vos: fratres, obsecro vos. Nihil me laesistis.
 Scitis autem quia per infirmitatem carnis evangelizavi vobis iampridem: et tentationem vestram in carne mea
 non sprevistis, neque respuistis: sed sicut angelum Dei excepistis me, sicut Christum Iesum.
 Ubi est ergo beatitudo vestra? testimonium enim perhibeo vobis, quia, si fieri posset, oculos vestros eruissetis, et dedissetis mihi.
 Ergo inimicus vobis factus sum, verum dicens vobis?
 Aemulantur vos non bene: sed excludere vos volunt, ut illos aemulemini.
 Bonum autem aemulamini in bono semper: et non tantum cum praesens sum apud vos.
 Filioli mei, quos iterum parturio, donec formetur Christus in vobis:
 vellem autem esse apud vos modo, et mutare vocem meam: quoniam confundor in vobis.
 Dicite mihi qui sub lege vultis esse: legem non legistis?
 Scriptum est enim: Quoniam Abraham duos filios habuit: unum de ancilla, et unum de libera.
 Sed qui de ancilla, secundum carnem natus est: qui autem de libera, per repromissionem:
 quae sunt per allegoriam dicta. Haec enim sunt duo testamenta. Unum quidem in monte Sina, in servitutem generans, quae est Agar:
 Sina enim mons est in Arabia, qui coniunctus est ei quae nunc est Ierusalem, et servit cum filiis suis.
 Illa autem, quae sursum est Ierusalem, libera est, quae est mater nostra.
 Scriptum est enim: Laetare, sterilis, quae non paris; erumpe et clama, quae non parturis: quia multi filii desertae, magis quam eius quae habet virum.
 Nos autem, fratres, secundum Isaac promissionis filii sumus.
 Sed quomodo tunc is, qui secundum carnem natus fuerat, persequebatur eum qui secundum spiritum: ita et nunc.
 Sed quid dicit Scriptura? Eiice ancillam, et filium eius: non enim haeres erit filius ancillae cum filio liberae.
 Itaque, fratres, non sumus ancillae filii, sed liberae: qua libertate Christus nos liberavit.


Caput 5

 State, et nolite iterum iugo servitutis contineri.
 Ecce ego Paulus dico vobis: quoniam si circumcidamini, Christus vobis nihil proderit.
 Testificor autem rursus omni homini circumcidenti se, quoniam debitor est universae legis faciendae.
 Evacuati estis a Christo, qui in lege iustificamini: a gratia excidistis.
 Nos enim spiritu ex fide, spem iustitiae exspectamus.
 Nam in Christo Iesu neque circumcisio aliquid valet, neque praeputium: sed fides, quae per caritatem operatur.
 Currebatis bene: quis vos impedivit veritati non obedire?
 persuasio haec non est ex eo, qui vocat vos.
 Modicum fermentum totam massam corrumpit.
 Ego confido in vobis in Domino, quod nihil aliud sapietis: qui autem conturbat vos, portabit iudicium, quicumque est ille.
 Ego autem, fratres, si circumcisionem adhuc praedico: quid adhuc persecutionem patior? ergo evacuatum est scandalum crucis.
 Utinam et abscindantur qui vos conturbant.
 Vos enim in libertatem vocati estis, fratres: tantum ne libertatem in occasionem detis carnis, sed per caritatem Spiritus servite invicem.
 Omnis enim lex in uno sermone impletur: Diliges proximum tuum sicut teipsum.
 Quod si invicem mordetis, et comeditis: videte ne ab invicem consumamini.
 Dico autem: Spiritu ambulate, et desideria carnis non perficietis.
 Caro enim concupiscit adversus spiritum, spiritus autem adversus carnem: haec enim sibi invicem adversantur, ut non quaecumque vultis, illa faciatis.
 Quod si Spiritu ducimini, non estis sub lege.
 Manifesta sunt autem opera carnis, quae sunt fornicatio, immunditia, impudicitia, luxuria,
 idolorum servitus, veneficia, inimicitiae, contentiones, aemulationes, irae, rixae, dissensiones, sectae,
 invidiae, homicidia, ebrietates, comessationes, et his similia, quae praedico vobis, sicut praedixi: quoniam qui talia agunt, regnum Dei non consequentur.
 Fructus autem Spiritus est caritas, gaudium, pax, patientia, benignitas, bonitas, longanimitas,
 mansuetudo, fides, modestia, continentia, castitas. Adversus huiusmodi non est lex.
 Qui autem sunt Christi, carnem suam crucifixerunt cum vitiis et concupiscentiis.
 Si Spiritu vivimus, Spiritu et ambulemus.
 Non efficiamur inanis gloriae cupidi, invicem provocantes, invicem invidentes.


Caput 6

 Fratres, etsi praeoccupatus fuerit homo in aliquo delicto, vos, qui spirituales estis, huiusmodi instruite in spiritu lenitatis, considerans teipsum, ne et tu tenteris.
 Alter alterius onera portate, et sic adimplebitis legem Christi.
 Nam si quis existimat se aliquid esse, cum nihil sit, ipse se seducit.
 Opus autem suum probet unusquisque, et sic in semetipso tantum gloriam habebit, et non in altero.
 Unusquisque enim onus suum portabit.
 Communicet autem is qui catechizatur verbo, ei qui se catechizat, in omnibus bonis.
 Nolite errare: Deus non irridetur.
 Quae enim seminaverit homo, haec et metet. Quoniam qui seminat in carne sua, de carne et metet corruptionem: qui autem seminat in spiritu, de spiritu metet vitam aeternam.
 Bonum autem facientes, non deficiamus: tempore enim suo metemus non deficientes.
 Ergo dum tempus habemus, operemur bonum ad omnes, maxime autem ad domesticos fidei.
 Videte qualibus litteris scripsi vobis mea manu.
 Quicumque enim volunt placere in carne, hi cogunt vos circumcidi, tantum ut crucis Christi persecutionem non patiantur.
 Neque enim qui circumciduntur, legem custodiunt: sed volunt vos circumcidi, ut in carne vestra glorientur.
 Mihi autem absit gloriari, nisi in cruce Domini nostri Iesu Christi: per quem mihi mundus crucifixus est, et ego mundo.
 In Christo enim Iesu neque circumcisio aliquid valet, neque praeputium, sed nova creatura.
 Et quicumque hanc regulam secuti fuerint, pax super illos, et misericordia, et super Israel Dei.
 De cetero, nemo mihi molestus sit: ego enim stigmata Domini Iesu in corpore meo porto.
 Gratia Domini nostri Iesu Christi cum spiritu vestro, fratres. Amen.


Epistola B. Pauli Apostoli ad Ephesios



Caput 1

 Paulus Apostolus Iesu Christi per voluntatem Dei, omnibus sanctis qui sunt Ephesi, et fidelibus in Christo Iesu.
 Gratia vobis, et pax a Deo Patre nostro, et Domino Iesu Christo.
 Benedictus Deus et Pater Domini nostri Iesu Christi, qui benedixit nos in omni benedictione spirituali in caelestibus in Christo,
 sicut elegit nos in ipso ante mundi constitutionem, ut essemus sancti et immaculati in conspectu eius in caritate.
 Qui praedestinavit nos in adoptionem filiorum per Iesum Christum in ipsum: secundum propositum voluntatis suae,
 in laudem gloriae gratiae suae, in qua gratificavit nos in dilecto Filio suo.
 In quo habemus redemptionem per sanguinem eius, remissionem peccatorum secundum divitias gratiae eius,
 quae superabundavit in nobis in omni sapientia et prudentia:
 ut notum faceret nobis sacramentum voluntatis suae, secundum beneplacitum eius, quod proposuit in eo,
 in dispensatione plenitudinis temporum, instaurare omnia in Christo, quae in caelis et quae in terra sunt, in ipso;
 in quo etiam et nos sorte vocati sumus praedestinati secundum propositum eius qui operatur omnia secundum consilium voluntatis suae:
 ut simus in laudem gloriae eius nos, qui ante speravimus in Christo;
 in quo et vos, cum audissetis verbum veritatis, Evangelium salutis vestrae, in quo et credentes signati estis Spiritu promissionis Sancto,
 qui est pignus haereditatis nostrae, in redemptionem acquisitionis, in laudem gloriae ipsius.
 Propterea et ego audiens fidem vestram, quae est in Domino Iesu, et dilectionem in omnes sanctos,
 non cesso gratias agens pro vobis, memoriam vestri faciens in orationibus meis:
 ut Deus Domini nostri Iesu Christi, Pater gloriae, det vobis spiritum sapientiae et revelationis in agnitione eius,
 illuminatos oculos cordis vestri, ut sciatis quae sit spes vocationis eius, et quae divitiae gloriae haereditatis eius in sanctis,
 et quae sit supereminens magnitudo virtutis eius in nos, qui credimus secundum operationem potentiae virtutis eius,
 quam operatus est in Christo, suscitans illum a mortuis, et constituens ad dexteram suam in caelestibus:
 supra omnem principatum, et potestatem, et virtutem, et dominationem, et omne nomen, quod nominatur non solum in hoc saeculo, sed etiam in futuro.
 Et omnia subiecit sub pedibus eius: et ipsum dedit caput supra omnem ecclesiam,
 quae est corpus ipsius, et plenitudo eius, qui omnia in omnibus adimpletur.


Caput 2

 Et vos, cum essetis mortui delictis et peccatis vestris,
 in quibus aliquando ambulastis secundum saeculum mundi huius, secundum principem potestatis aeris huius, spiritus, qui nunc operatur in filios diffidentiae,
 in quibus et nos omnes aliquando conversati sumus in desideriis carnis nostrae, facientes voluntatem carnis et cogitationum, et eramus natura filii irae, sicut et ceteri:
 Deus autem, qui dives est in misericordia, propter nimiam caritatem suam, qua dilexit nos,
 et cum essemus mortui peccatis, convivificavit nos in Christo (cuius gratia estis salvati),
 et conresuscitavit, et consedere fecit in caelestibus in Christo Iesu:
 ut ostenderet in saeculis supervenientibus abundantes divitias gratiae suae, in bonitate super nos in Christo Iesu.
 Gratia enim estis salvati per fidem, et hoc non ex vobis: Dei enim donum est:
 non ex operibus, ut ne quis glorietur.
 Ipsius enim sumus factura, creati in Christo Iesu in operibus bonis, quae praeparavit Deus ut in illis ambulemus.
 Propter quod memores estote quod aliquando vos gentes in carne, qui dicimini praeputium ab ea quae dicitur circumcisio in carne, manu facta:
 quia eratis illo in tempore sine Christo, alienati a conversatione Israel, et hospites testamentorum, promissionis spem non habentes, et sine Deo in hoc mundo.
 Nunc autem in Christo Iesu, vos, qui aliquando eratis longe, facti estis prope in sanguine Christi.
 Ipse enim est pax nostra, qui fecit utraque unum, et medium parietem maceriae solvens, inimicitias in carne sua,
 legem mandatorum decretis evacuans, ut duos condat in semetipso in unum novum hominem, faciens pacem:
 et reconciliet ambos in uno corpore, Deo per crucem, interficiens inimicitias in semetipso.
 Et veniens evangelizavit pacem vobis, qui longe fuistis, et pacem iis, qui prope.
 Quoniam per ipsum habemus accessum ambo in uno Spiritu ad Patrem.
 Ergo iam non estis hospites, et advenae: sed estis cives sanctorum, et domestici Dei,
 superaedificati super fundamentum apostolorum, et prophetarum, ipso summo angulari lapide Christo Iesu:
 in quo omnis aedificatio constructa crescit in templum sanctum in Domino,
 in quo et vos coaedificamini in habitaculum Dei in Spiritu.


Caput 3

 Huius rei gratia, ego Paulus vinctus Christi Iesu, pro vobis gentibus,
 si tamen audistis dispensationem gratiae Dei, quae data est mihi in vobis:
 quoniam secundum revelationem notum mihi factum est sacramentum, sicut supra scripsi in brevi,
 prout potestis legentes intelligere prudentiam meam in mysterio Christi:
 quod aliis generationibus non est agnitum filiis hominum, sicuti nunc revelatum est sanctis apostolis eius et prophetis in Spiritu,
 gentes esse cohaeredes, et concorporales, et comparticipes promissionis eius in Christo Iesu per Evangelium:
 cuius factus sum minister secundum donum gratiae Dei, quae data est mihi secundum operationem virtutis eius.
 Mihi omnium sanctorum minimo data est gratia haec, in gentibus evangelizare investigabiles divitias Christi,
 et illuminare omnes, quae sit dispensatio sacramenti absconditi a saeculis in Deo, qui omnia creavit:
 ut innotescat principatibus et potestatibus in caelestibus per Ecclesiam, multiformis sapientia Dei,
 secundum praefinitionem saeculorum, quam fecit in Christo Iesu Domino nostro:
 in quo habemus fiduciam, et accessum in confidentia per fidem eius.
 Propter quod peto ne deficiatis in tribulationibus meis pro vobis: quae est gloria vestra.
 Huius rei gratia flecto genua mea ad Patrem Domini nostri Iesu Christi,
 ex quo omnis paternitas in caelis et in terra nominatur,
 ut det vobis secundum divitias gloriae suae, virtute corroborari per Spiritum eius in interiorem hominem,
 Christum habitare per fidem in cordibus vestris: in caritate radicati, et fundati,
 ut possitis comprehendere cum omnibus sanctis, quae sit latitudo, et longitudo, et sublimitas, et profundum:
 scire etiam supereminentem scientiae caritatem Christi, ut impleamini in omnem plenitudinem Dei.
 Ei autem, qui potens est omnia facere superabundanter quam petimus aut intelligimus, secundum virtutem, quae operatur in nobis:
 ipsi gloria in Ecclesia, et in Christo Iesu, in omnes generationes saeculi saeculorum. Amen.


Caput 4

 Obsecro itaque vos ego vinctus in Domino, ut digne ambuletis vocatione, qua vocati estis,
 cum omni humilitate, et mansuetudine, cum patientia, supportantes invicem in caritate,
 solliciti servare unitatem Spiritus in vinculo pacis.
 Unum corpus, et unus Spiritus, sicut vocati estis in una spe vocationis vestrae.
 Unus Dominus, una fides, unum baptisma.
 Unus Deus et Pater omnium, qui est super omnes, et per omnia, et in omnibus nobis.
 Unicuique autem nostrum data est gratia secundum mensuram donationis Christi.
 Propter quod dicit: Ascendens in altum, captivam duxit captivitatem: dedit dona hominibus.
 Quod autem ascendit, quid est, nisi quia et descendit primum in inferiores partes terrae?
 Qui descendit, ipse est et qui ascendit super omnes caelos, ut impleret omnia.
 Et ipse dedit quosdam quidem apostolos, quosdam autem prophetas, alios vero evangelistas, alios autem pastores et doctores,
 ad consummationem sanctorum in opus ministerii, in aedificationem corporis Christi:
 donec occurramus omnes in unitatem fidei, et agnitionis Filii Dei, in virum perfectum, in mensuram aetatis plenitudinis Christi:
 ut iam non simus parvuli fluctuantes, et circumferamur omni vento doctrinae in nequitia hominum, in astutia ad circumventionem erroris.
 Veritatem autem facientes in caritate, crescamus in illo per omnia, qui est caput Christus:
 ex quo totum corpus compactum et connexum per omnem iuncturam subministrationis, secundum operationem in mensuram uniuscuiusque membri, augmentum corporis facit in aedificationem sui in caritate.
 Hoc igitur dico, et testificor in Domino, ut iam non ambuletis, sicut et gentes ambulant in vanitate sensus sui,
 tenebris obscuratum habentes intellectum, alienati a vita Dei per ignorantiam, quae est in illis, propter caecitatem cordis ipsorum,
 qui desperantes, semetipsos tradiderunt impudicitiae, in operationem immunditiae omnis in avaritiam.
 Vos autem non ita didicistis Christum,
 si tamen illum audistis, et in ipso edocti estis, sicut est veritas in Iesu,
 deponere vos secundum pristinam conversationem veterem hominem, qui corrumpitur secundum desideria erroris.
 Renovamini autem spiritu mentis vestrae,
 et induite novum hominem, qui secundum Deum creatus est in iustitia, et sanctitate veritatis.
 Propter quod deponentes mendacium, loquimini veritatem unusquisque cum proximo suo: quoniam sumus invicem membra.
 Irascimini, et nolite peccare: sol non occidat super iracundiam vestram.
 Nolite locum dare diabolo:
 qui furabatur, iam non furetur: magis autem laboret, operando manibus suis, quod bonum est, ut habeat unde tribuat necessitatem patienti.
 Omnis sermo malus ex ore vestro non procedat: sed si quis bonus ad aedificationem fidei ut det gratiam audientibus.
 Et nolite contristare Spiritum Sanctum Dei: in quo signati estis in diem redemptionis.
 Omnis amaritudo, et ira, et indignatio, et clamor, et blasphemia tollatur a vobis cum omni malitia.
 Estote autem invicem benigni, misericordes, donantes invicem sicut et Deus in Christo donavit vobis.


Caput 5

 Estote ergo imitatores Dei, sicut filii carissimi,
 et ambulate in dilectione, sicut et Christus dilexit nos, et tradidit semetipsum pro nobis, oblationem et hostiam Deo in odorem suavitatis.
 Fornicatio autem, et omnis immunditia, aut avaritia, nec nominetur in vobis, sicut decet sanctos:
 aut turpitudo, aut stultiloquium, aut scurrilitas, quae ad rem non pertinet: sed magis gratiarum actio.
 Hoc enim scitote intelligentes: quod omnis fornicator, aut immundus, aut avarus, quod est idolorum servitus, non habet haereditatem in regno Christi et Dei.
 Nemo vos seducat inanibus verbis: propter haec enim venit ira Dei in filios diffidentiae.
 Nolite ergo effici participes eorum.
 Eratis enim aliquando tenebrae: nunc autem lux in Domino. Ut filii lucis ambulate:
 fructus enim lucis est in omni bonitate, et iustitia, et veritate:
 probantes quid sit beneplacitum Deo:
 et nolite communicare operibus infructuosis tenebrarum, magis autem redarguite.
 Quae enim in occulto fiunt ab ipsis, turpe est et dicere.
 Omnia autem, quae arguuntur, a lumine manifestantur: omne enim, quod manifestatur, lumen est.
 Propter quod dicit: Surge qui dormis, et exsurge a mortuis, et illuminabit te Christus.
 Videte itaque, fratres, quomodo caute ambuletis: non quasi insipientes,
 sed ut sapientes: redimentes tempus, quoniam dies mali sunt.
 Propterea nolite fieri imprudentes, sed intelligentes quae sit voluntas Dei.
 Et nolite inebriari vino, in quo est luxuria, sed implemini Spiritu Sancto,
 loquentes vobismetipsis in psalmis, et hymnis, et canticis spiritualibus, cantantes et psallentes in cordibus vestris Domino,
 gratias agentes semper pro omnibus in nomine Domini nostri Iesu Christi Deo et Patri,
 subiecti invicem in timore Christi.
 Mulieres viris suis subditae sint, sicut Domino:
 quoniam vir caput est mulieris, sicut Christus caput est Ecclesiae: ipse, salvator corporis eius.
 Sed sicut Ecclesia subiecta est Christo, ita et mulieres viris suis in omnibus.
 Viri, diligite uxores vestras, sicut et Christus dilexit Ecclesiam, et seipsum tradidit pro ea,
 ut illam sanctificaret, mundans lavacro aquae in verbo vitae,
 ut exhiberet ipse sibi gloriosam Ecclesiam, non habentem maculam, aut rugam, aut aliquid huiusmodi, sed ut sit sancta et immaculata.
 Ita et viri debent diligere uxores suas ut corpora sua. Qui suam uxorem diligit, seipsum diligit.
 Nemo enim umquam carnem suam odio habuit: sed nutrit et fovet eam, sicut et Christus Ecclesiam:
 quia membra sumus corporis eius, de carne eius et de ossibus eius.
 Propter hoc relinquet homo patrem et matrem suam, et adhaerebit uxori suae, et erunt duo in carne una.
 Sacramentum hoc magnum est, ego autem dico in Christo et in Ecclesia.
 Verumtamen et vos singuli, unusquisque uxorem suam sicut seipsum diligat: uxor autem timeat virum suum.


Caput 6

 Filii, obedite parentibus vestris in Domino: hoc enim iustum est.
 Honora patrem tuum, et matrem tuam, quod est mandatum primum in promissione:
 ut bene sit tibi, et sis longaevus super terram.
 Et vos patres, nolite ad iracundiam provocare filios vestros: sed educate illos in disciplina et correptione Domini.
 Servi, obedite dominis carnalibus cum timore et tremore, in simplicitate cordis vestri, sicut Christo:
 non ad oculum servientes, quasi hominibus placentes, sed ut servi Christi, facientes voluntatem Dei ex animo,
 cum bona voluntate servientes, sicut Domino, et non hominibus:
 scientes quoniam unusquisque quodcumque fecerit bonum, hoc recipiet a Domino, sive servus, sive liber.
 Et vos domini, eadem facite illis, remittentes minas: scientes quia et illorum et vester Dominus est in caelis: et personarum acceptio non est apud eum.
 De cetero, fratres, confortamini in Domino, et in potentia virtutis eius.
 Induite vos armaturam Dei, ut possitis stare adversus insidias diaboli:
 quoniam non est nobis colluctatio adversus carnem et sanguinem, sed adversus principes, et potestates, adversus mundi rectores tenebrarum harum, contra spiritualia nequitiae, in caelestibus.
 Propterea accipite armaturam Dei, ut possitis resistere in die malo, et in omnibus perfecti stare.
 State ergo succincti lumbos vestros in veritate, et induti loricam iustitiae,
 et calceati pedes in praeparatione Evangelii pacis,
 in omnibus sumentes scutum fidei, in quo possitis omnia tela nequissimi ignea extinguere:
 et galeam salutis assumite, et gladium spiritus (quod est verbum Dei),
 per omnem orationem et obsecrationem orantes omni tempore in spiritu: et in ipso vigilantes in omni instantia et obsecratione pro omnibus sanctis:
 et pro me, ut detur mihi sermo in apertione oris mei cum fiducia, notum facere mysterium Evangelii:
 pro quo legatione fungor in catena, ita ut in ipso audeam, prout oportet me loqui.
 Ut autem et vos sciatis quae circa me sunt, quid agam, omnia vobis nota faciet Tychicus, carissimus frater, et fidelis minister in Domino:
 quem misi ad vos in hoc ipsum, ut cognoscatis quae circa nos sunt, et consoletur corda vestra.
 Pax fratribus, et caritas cum fide a Deo Patre et Domino Iesu Christo.
 Gratia cum omnibus qui diligunt Dominum nostrum Iesum Christum in incorruptione. Amen.


Epistola B. Pauli Apostoli ad Philippenses



Caput 1

 Paulus et Timotheus, servi Iesu Christi, omnibus sanctis in Christo Iesu, qui sunt Philippis, cum episcopis et diaconibus.
 Gratia vobis, et pax a Deo Patre nostro, et Domino Iesu Christo.
 Gratias ago Deo meo in omni memoria vestri,
 semper in cunctis orationibus meis pro omnibus vobis, cum gaudio deprecationem faciens,
 super communicatione vestra in Evangelio Christi a prima die usque nunc.
 Confidens hoc ipsum, quia qui coepit in vobis opus bonum, perficiet usque in diem Christi Iesu:
 sicut est mihi iustum hoc sentire pro omnibus vobis: eo quod habeam vos in corde, et in vinculis meis, et in defensione, et confirmatione Evangelii, socios gaudii mei omnes vos esse.
 Testis enim mihi est Deus, quomodo cupiam omnes vos in visceribus Iesu Christi.
 Et hoc oro, ut caritas vestra magis ac magis abundet in scientia, et in omni sensu:
 ut probetis potiora, ut sitis sinceri, et sine offensa in diem Christi,
 repleti fructu iustitiae per Iesum Christum, in gloriam et laudem Dei.
 Scire autem vos volo fratres, quia quae circa me sunt, magis ad profectum venerunt Evangelii:
 ita ut vincula mea manifesta fierent in Christo in omni praetorio, et in ceteris omnibus,
 et plures e fratribus in Domino confidentes vinculis meis, abundantius auderent sine timore verbum Dei loqui.
 Quidam quidem et propter invidiam et contentionem: quidam autem et propter bonam voluntatem Christum praedicant:
 quidam ex caritate, scientes quoniam in defensionem Evangelii positus sum.
 Quidam autem ex contentione Christum annuntiant non sincere, existimantes pressuram se suscitare vinculis meis.
 Quid enim? Dum omni modo sive per occasionem, sive per veritatem, Christus annuntietur: et in hoc gaudeo, sed et gaudebo.
 Scio enim quia hoc mihi proveniet ad salutem, per vestram orationem, et subministrationem Spiritus Iesu Christi,
 secundum exspectationem et spem meam, quia in nullo confundar: sed in omni fiducia sicut semper, et nunc magnificabitur Christus in corpore meo, sive per vitam, sive per mortem.
 Mihi enim vivere Christus est, et mori lucrum.
 Quod si vivere in carne, hic mihi fructus operis est, et quid eligam ignoro.
 Coarctor autem e duobus: desiderium habens dissolvi, et esse cum Christo, multo magis melius:
 permanere autem in carne, necessarium propter vos.
 Et hoc confidens scio quia manebo, et permanebo omnibus vobis ad profectum vestrum, et gaudium fidei:
 ut gratulatio vestra abundet in Christo Iesu in me, per meum adventum iterum ad vos.
 Tantum digne Evangelio Christi conversamini: ut sive cum venero, et videro vos, sive absens audiam de vobis, quia statis in uno spiritu unanimes, collaborantes fidei Evangelii:
 et in nullo terreamini ab adversariis: quae illis est causa perditionis, vobis autem salutis, et hoc a Deo:
 quia vobis donatum est pro Christo, non solum ut in eum credatis, sed ut etiam pro illo patiamini:
 idem certamen habentes, quale et vidistis in me, et nunc audistis de me.


Caput 2

 Si qua ergo consolatio in Christo, si quod solatium caritatis, si qua societas spiritus, si qua viscera miserationis:
 implete gaudium meum ut idem sapiatis, eamdem caritatem habentes, unanimes, idipsum sentientes,
 nihil per contentionem, neque per inanem gloriam: sed in humilitate superiores sibi invicem arbitrantes,
 non quae sua sunt singuli considerantes, sed ea quae aliorum.
 Hoc enim sentite in vobis, quod et in Christo Iesu:
 qui cum in forma Dei esset, non rapinam arbitratus est esse se aequalem Deo:
 sed semetipsum exinanivit, formam servi accipiens, in similitudinem hominum factus, et habitu inventus ut homo.
 Humiliavit semetipsum factus obediens usque ad mortem, mortem autem crucis.
 Propter quod et Deus exaltavit illum, et donavit illi nomen, quod est super omne nomen:
 ut in nomine Iesu omne genu flectatur caelestium, terrestrium et infernorum,
 et omnis lingua confiteatur, quia Dominus Iesus Christus in gloria est Dei Patris.
 Itaque carissimi mei (sicut semper obedistis), non ut in praesentia mei tantum, sed multo magis nunc in absentia mea, cum metu et tremore vestram salutem operamini.
 Deus est enim, qui operatur in vobis et velle, et perficere pro bona voluntate.
 Omnia autem facite sine murmurationibus et haesitationibus:
 ut sitis sine querela, et simplices filii Dei, sine reprehensione in medio nationis pravae et perversae: inter quos lucetis sicut luminaria in mundo,
 verbum vitae continentes ad gloriam meam in die Christi, quia non in vacuum cucurri, neque in vacuum laboravi.
 Sed et si immolor supra sacrificium, et obsequium fidei vestrae, gaudeo, et congratulor omnibus vobis.
 Idipsum autem et vos gaudete, et congratulamini mihi.
 Spero autem in Domino Iesu, Timotheum me cito mittere ad vos: ut et ego bono animo sim, cognitis quae circa vos sunt.
 Neminem enim habeo tam unanimem, qui sincera affectione pro vobis sollicitus sit.
 Omnes enim quae sua sunt quaerunt, non quae sunt Iesu Christi.
 Experimentum autem eius cognoscite, quia sicut patri filius, mecum servivit in Evangelio.
 Hunc igitur spero me mittere ad vos, mox ut videro quae circa me sunt.
 Confido autem in Domino quoniam et ipse veniam ad vos cito.
 Necessarium autem existimavi Epaphroditum fratrem, et cooperatorem, et commilitonem meum, vestrum autem apostolum, et ministrum necessitatis meae, mittere ad vos:
 quoniam quidem omnes vos desiderabat: et moestus erat, propterea quod audieratis illum infirmatum.
 Nam et infirmatus est usque ad mortem: sed Deus misertus est eius: non solum autem eius, verum etiam et mei, ne tristitiam super tristitiam haberem.
 Festinantius ergo misi illum, ut viso eo iterum gaudeatis, et ego sine tristitia sim.
 Excipite itaque illum cum omni gaudio in Domino, et eiusmodi cum honore habetote;
 quoniam propter opus Christi usque ad mortem accessit, tradens animam suam ut impleret id quod ex vobis deerat erga meum obsequium.


Caput 3

 De cetero, fratres mei, gaudete in Domino. Eadem vobis scribere, mihi quidem non pigrum, vobis autem necessarium.
 Videte canes, videte malos operarios, videte concisionem.
 Nos enim sumus circumcisio, qui spiritu servimus Deo, et gloriamur in Christo Iesu, et non in carne fiduciam habentes,
 quamquam ego habeam confidentiam et in carne. Si quis alius videtur confidere in carne, ego magis,
 circumcisus octavo die, ex genere Israel, de tribu Beniamin, Hebraeus ex Hebraeis, secundum legem pharisaeus,
 secundum aemulationem persequens Ecclesiam Dei, secundum iustitiam, quae in lege est, conversatus sine querela.
 Sed quae mihi fuerunt lucra, haec arbitratus sum propter Christum detrimenta.
 Verumtamen existimo omnia detrimentum esse propter eminentem scientiam Iesu Christi Domini mei: propter quem omnia detrimentum feci, et arbitror ut stercora, ut Christum lucrifaciam,
 et inveniar in illo non habens meam iustitiam, quae ex lege est, sed illam, quae ex fide est Christi Iesu: quae ex Deo est iustitia in fide,
 ad cognoscendum illum, et virtutem resurrectionis eius, et societatem passionum illius: configuratus morti eius:
 si quo modo occurram ad resurrectionem, quae est ex mortuis:
 non quod iam acceperim, aut iam perfectus sim: sequor autem, si quomodo comprehendam in quo et comprehensus sum a Christo Iesu.
 Fratres, ego me non arbitror comprehendisse. Unum autem, quae quidem retro sunt obliviscens, ad ea vero quae sunt priora, extendens meipsum,
 ad destinatum persequor, ad bravium supernae vocationis Dei in Christo Iesu.
 Quicumque ergo perfecti sumus, hoc sentiamus: et si quid aliter sapitis, et hoc vobis Deus revelabit.
 Verumtamen ad quod pervenimus ut idem sapiamus, et in eadem permaneamus regula.
 Imitatores mei estote, fratres, et observate eos qui ita ambulant, sicut habetis formam nostram.
 Multi enim ambulant, quos saepe dicebam vobis (nunc autem et flens dico) inimicos crucis Christi:
 quorum finis interitus: quorum Deus venter est: et gloria in confusione ipsorum, qui terrena sapiunt.
 Nostra autem conversatio in caelis est: unde etiam Salvatorem exspectamus Dominum nostrum Iesum Christum,
 qui reformabit corpus humilitatis nostrae, configuratum corpori claritatis suae, secundum operationem, qua etiam possit subiicere sibi omnia.


Caput 4

 Itaque fratres mei carissimi, et desideratissimi, gaudium meum, et corona mea: sic state in Domino, carissimi.
 Evodiam rogo, et Syntychen deprecor, idipsum sapere in Domino.
 Etiam rogo et te, germane compar, adiuva illas, quae mecum laboraverunt in Evangelio cum Clemente, et ceteris adiutoribus meis, quorum nomina sunt in libro vitae.
 Gaudete in Domino semper: iterum dico gaudete.
 Modestia vestra nota sit omnibus hominibus: Dominus prope est.
 Nihil solliciti sitis: sed in omni oratione, et obsecratione, cum gratiarum actione petitiones vestrae innotescant apud Deum.
 Et pax Dei, quae exuperat omnem sensum, custodiat corda vestra, et intelligentias vestras in Christo Iesu.
 De cetero fratres, quaecumque sunt vera, quaecumque pudica, quaecumque iusta, quaecumque sancta, quaecumque amabilia, quaecumque bonae famae, siqua virtus, siqua laus disciplinae, haec cogitate.
 Quae et didicistis, et accepistis, et audistis, et vidistis in me, haec agite: et Deus pacis erit vobiscum.
 Gavisus sum autem in Domino vehementer, quoniam tandem aliquando refloruistis pro me sentire, sicut et sentiebatis: occupati autem eratis.
 Non quasi propter penuriam dico: ego enim didici, in quibus sum, sufficiens esse.
 Scio et humiliari, scio et abundare (ubique et in omnibus institutus sum): et satiari, et esurire, et abundare, et penuriam pati.
 Omnia possum in eo qui me confortat.
 Verumtamen bene fecistis, communicantes tribulationi meae.
 Scitis autem et vos Philippenses, quod in principio Evangelii, quando profectus sum a Macedonia, nulla mihi ecclesia communicavit in ratione dati et accepti, nisi vos soli:
 quia et Thessalonicam semel et bis in usum mihi misistis.
 Non quia quaero datum, sed requiro fructum abundantem in ratione vestra.
 Habeo autem omnia, et abundo: repletus sum, acceptis ab Epaphrodito quae misistis odorem suavitatis, hostiam acceptam, placentem Deo.
 Deus autem meus impleat omne desiderium vestrum secundum divitias suas in gloria in Christo Iesu.
 Deo autem et Patri nostro gloria in saecula saeculorum. Amen.
 Salutate omnem sanctum in Christo Iesu.
 Salutant vos, qui mecum sunt, fratres. Salutant vos omnes sancti, maxime autem qui de Caesaris domo sunt.
 Gratia Domini nostri Iesu Christi cum spiritu vestro. Amen.


Epistola B. Pauli Apostoli ad Colossenses



Caput 1

 Paulus Apostolus Iesu Christi per voluntatem Dei, et Timotheus frater:
 eis, qui sunt Colossis, sanctis, et fidelibus fratribus in Christo Iesu.
 Gratia vobis, et pax a Deo Patre nostro, et Domino Iesu Christo. Gratias agimus Deo, et Patri Domini nostri Iesu Christi semper pro vobis orantes:
 audientes fidem vestram in Christo Iesu, et dilectionem quam habetis in sanctos omnes
 propter spem, quae reposita est vobis in caelis: quam audistis in verbo veritatis Evangelii:
 quod pervenit ad vos, sicut et in universo mundo est, et fructificat, et crescit sicut in vobis, ex ea die, qua audistis, et cognovistis gratiam Dei in veritate,
 sicut didicistis ab Epaphra carissimo conservo nostro, qui est fidelis pro vobis minister Christi Iesu,
 qui etiam manifestavit nobis dilectionem vestram in spiritu.
 Ideo et nos ex qua die audivimus, non cessamus pro vobis orantes, et postulantes ut impleamini agnitione voluntatis eius, in omni sapientia et intellectu spiritali:
 ut ambuletis digne Deo per omnia placentes: in omni opere bono fructificantes, et crescentes in scientia Dei:
 in omni virtute confortati secundum potentiam claritatis eius, in omni patientia et longanimitate cum gaudio,
 gratias agentes Deo Patri, qui dignos nos fecit in partem sortis sanctorum in lumine:
 qui eripuit nos de potestate tenebrarum, et transtulit in regnum filii dilectionis suae,
 in quo habemus redemptionem per sanguinem eius, remissionem peccatorum:
 qui est imago Dei invisibilis, primogenitus omnis creaturae:
 quoniam in ipso condita sunt universa in caelis, et in terra, visibilia, et invisibilia, sive throni, sive dominationes, sive principatus, sive potestates: omnia per ipsum et in ipso creata sunt:
 et ipse est ante omnes, et omnia in ipso constant.
 Et ipse est caput corporis Ecclesiae, qui est principium, primogenitus ex mortuis: ut sit in omnibus ipse primatum tenens:
 quia in ipso complacuit, omnem plenitudinem inhabitare:
 et per eum reconciliare omnia in ipsum, pacificans per sanguinem crucis eius, sive quae in terris, sive quae in caelis sunt.
 Et vos cum essetis aliquando alienati, et inimici sensu in operibus malis:
 nunc autem reconciliavit in corpore carnis eius per mortem, exhibere vos sanctos, et immaculatos, et irreprehensibiles coram ipso:
 si tamen permanetis in fide fundati, et stabiles, et immobiles a spe Evangelii, quod audistis, quod praedicatum est in universa creatura, quae sub caelo est, cuius factus sum ego Paulus minister.
 Qui nunc gaudeo in passionibus pro vobis, et adimpleo ea quae desunt passionem Christi, in carne mea pro corpore eius, quod est Ecclesia:
 cuius factus sum ego minister secundum dispensationem Dei, quae data est mihi in vos, ut impleam verbum Dei:
 mysterium, quod absconditum fuit a saeculis, et generationibus, nunc autem manifestatum est sanctis eius,
 quibus voluit Deus notas facere divitias gloriae sacramenti huius in gentibus, quod est Christus, in vobis spes gloriae,
 quem nos annuntiamus, corripientes omnem hominem, et docentes omnem hominem, in omni sapientia, ut exhibeamus omnem hominem perfectum in Christo Iesu:
 in quo et laboro, certando secundum operationem eius, quam operatur in me in virtute.


Caput 2

 Volo enim vos scire qualem sollicitudinem habeam pro vobis, et pro iis qui sunt Laodiciae, et quicumque non viderunt faciem meam in carne:
 ut consolentur corda ipsorum, instructi in caritate, et in omnes divitias plenitudinis intellectus, in agnitionem mysterii Dei Patris et Christi Iesu:
 in quo sunt omnes thesauri sapientiae et scientiae absconditi.
 Hoc autem dico, ut nemo vos decipiat in sublimitate sermonum.
 Nam etsi corpore absens sum, sed spiritu vobiscum sum: gaudens, et videns ordinem vestrum, et firmamentum eius, quae in Christo est, fidei vestrae.
 Sicut ergo accepistis Iesum Christum Dominum, in ipso ambulate,
 radicati, et superaedificati in ipso, et confirmati fide, sicut et didicistis, abundantes in illo in gratiarum actione.
 Videte ne quis vos decipiat per philosophiam, et inanem fallaciam secundum traditionem hominum, secundum elementa mundi, et non secundum Christum:
 quia in ipso inhabitat omnis plenitudo divinitatis corporaliter:
 et estis in illo repleti, qui est caput omnis principatus et potestatis:
 in quo et circumcisi estis circumcisione non manu facta in expoliatione corporis carnis, sed in circumcisione Christi:
 consepulti ei in baptismo, in quo et resurrexistis per fidem operationis Dei, qui suscitavit illum a mortuis.
 Et vos cum mortui essetis in delictis, et praeputio carnis vestrae, convivificavit cum illo, donans vobis omnia delicta:
 delens quod adversus nos erat chirographum decreti, quod erat contrarium nobis, et ipsum tulit de medio, affigens illud cruci:
 et expolians principatus, et potestates traduxit confidenter, palam triumphans illos in semetipso.
 Nemo ergo vos iudicet in cibo, aut in potu, aut in parte diei festi, aut neomeniae, aut sabbatorum:
 quae sunt umbra futurorum: corpus autem Christi.
 Nemo vos seducat, volens in humilitate, et religione angelorum, quae non vidit ambulans, frustra inflatus sensu carnis suae,
 et non tenens caput, ex quo totum corpus per nexus, et coniunctiones subministratum, et constructum crescit in augmentum Dei.
 Si ergo mortui estis cum Christo ab elementis huius mundi: quid adhuc tamquam viventes in mundo decernitis?
 Ne tetigeritis, neque gustaveritis, neque contrectaveritis:
 quae sunt omnia in interitum ipso usu, secundum praecepta et doctrinas hominum:
 quae sunt rationem quidem habentia sapientiae in superstitione, et humilitate, et non ad parcendum corpori, non in honore aliquo ad saturitatem carnis.


Caput 3

 Igitur, si consurrexistis cum Christo: quae sursum sunt quaerite, ubi Christus est in dextera Dei sedens:
 quae sursum sunt sapite, non quae super terram.
 Mortui enim estis, et vita vestra est abscondita cum Christo in Deo.
 Cum Christus apparuerit, vita vestra: tunc et vos apparebitis cum ipso in gloria.
 Mortificate ergo membra vestra, quae sunt super terram: fornicationem, immunditiam, libidinem, concupiscentiam malam, et avaritiam, quae est simulacrorum servitus:
 propter quae venit ira Dei super filios incredulitatis:
 in quibus et vos ambulastis aliquando, cum viveretis in illis.
 Nunc autem deponite et vos omnia: iram, indignationem, malitiam, blasphemiam, turpem sermonem de ore vestro.
 Nolite mentiri invicem, expoliantes vos veterem hominem cum actibus suis,
 et induentes novum eum, qui renovatur in agnitionem secundum imaginem eius qui creavit illum:
 ubi non est gentilis et Iudaeus, circumcisio et praeputium, Barbarus et Scytha, servus et liber: sed omnia, et in omnibus Christus.
 Induite vos ergo, sicut electi Dei, sancti, et dilecti, viscera misericordiae, benignitatem, humilitatem, modestiam, patientiam:
 supportantes invicem, et donantes vobismetipsis si quis adversus aliquem habet querelam: sicut et Dominus donavit vobis, ita et vos.
 Super omnia autem haec, caritatem habete, quod est vinculum perfectionis:
 et pax Christi exsultet in cordibus vestris, in qua et vocati estis in uno corpore: et grati estote.
 Verbum Christi habitet in vobis abundanter, in omni sapientia, docentes, et commonentes vosmetipsos, psalmis, hymnis, et canticis spiritualibus, in gratia cantantes in cordibus vestris Deo.
 Omne, quodcumque facitis in verbo aut in opere, omnia in nomine Domini Iesu Christi, gratias agentes Deo et Patri per ipsum.
 Mulieres, subditae estote viris, sicut oportet, in Domino.
 Viri, diligite uxores vestras, et nolite amari esse ad illas.
 Filii, obedite parentibus per omnia: hoc enim placitum est in Domino.
 Patres, nolite ad indignationem provocare filios vestros, ut non pusillo animo fiant.
 Servi, obedite per omnia dominis carnalibus, non ad oculum servientes, quasi hominibus placentes, sed in simplicitate cordis, timentes Deum.
 Quodcumque facitis, ex animo operamini sicut Domino, et non hominibus:
 scientes quod a Domino accipietis retributionem haereditatis. Domino Christo servite.
 Qui enim iniuriam facit, recipiet id quod inique gessit: et non est personarum acceptio apud Deum.


Caput 4

 Domini, quod iustum est et aequum, servis praestate: scientes quod et vos Dominum habetis in caelo.
 Orationi instate, vigilantes in ea in gratiarum actione:
 orantes simul et pro nobis, ut Deus aperiat nobis ostium sermonis ad loquendum mysterium Christi (propter quod etiam vinctus sum),
 ut manifestem illud ita ut oportet me loqui.
 In sapientia ambulate ad eos, qui foris sunt: tempus redimentes.
 Sermo vester semper in gratia sale sit conditus, ut sciatis quomodo oporteat vos unicuique respondere.
 Quae circa me sunt, omnia vobis nota faciet Tychicus, carissimus frater, et fidelis minister, et conservus in Domino:
 quem misi ad vos ad hoc ipsum, ut cognoscat quae circa vos sunt, et consoletur corda vestra,
 cum Onesimo carissimo, et fideli fratre, qui ex vobis est. Omnia, quae hic aguntur, nota facient vobis.
 Salutat vos Aristarchus concaptivus meus, et Marcus consobrinus Barnabae, de quo accepistis mandata: si venerit ad vos, excipite illum:
 et Iesus, qui dicitur Iustus: qui sunt ex circumcisione: hi soli sunt adiutores mei in regno Dei, qui mihi fuerunt solatio.
 Salutat vos Epaphras, qui ex vobis est, servus Christi Iesu, semper sollicitus pro vobis in orationibus, ut stetis perfecti, et pleni in omni voluntate Dei.
 Testimonium enim illi perhibeo quod habet multum laborem pro vobis, et pro iis qui sunt Laodiciae, et qui Hierapoli.
 Salutat vos Lucas, medicus carissimus, et Demas.
 Salutate fratres, qui sunt Laodiciae, et Nympham, et quae in domo eius est, ecclesiam.
 Et cum lecta fuerit apud vos epistola haec, facite ut et in Laodicensium ecclesia legatur: et eam, quae Laodicensium est, vos legatis.
 Et dicite Archippo: Vide ministerium, quod accepisti in Domino, ut illud impleas.
 Salutatio, mea manu Pauli. Memores estote vinculorum meorum. Gratia vobiscum. Amen.


Epistola B. Pauli Apostoli ad Thessalonicenses Prima



Caput 1

 Paulus, et Silvanus, et Timotheus ecclesiae Thessalonicensium in Deo Patre, et Domino Iesu Christo.
 Gratia vobis, et pax. Gratias agimus Deo semper pro omnibus vobis, memoriam vestri facientes in orationibus nostris sine intermissione,
 memores operis fidei vestrae, et laboris, et caritatis, et sustinentiae spei Domini nostri Iesu Christi, ante Deum et Patrem nostrum:
 scientes, fratres dilecti a Deo, electionem vestram:
 quia Evangelium nostrum non fuit ad vos in sermone tantum, sed et in virtute, et in Spiritu Sancto, et in plenitudine multa, sicut scitis quales fuerimus in vobis propter vos.
 Et vos imitatores nostri facti estis, et Domini, excipientes verbum in tribulatione multa, cum gaudio Spiritus Sancti:
 ita ut facti sitis forma omnibus credentibus in Macedonia, et in Achaia.
 A vobis enim diffamatus est sermo Domini, non solum in Macedonia, et in Achaia, sed et in omni loco fides vestra, quae est ad Deum, profecta est ita ut non sit nobis necesse quidquam loqui.
 Ipsi enim de nobis annuntiant qualem introitum habuerimus ad vos: et quomodo conversi estis ad Deum a simulacris, servire Deo vivo, et vero,
 et exspectare Filium eius de caelis (quem suscitavit a mortuis) Iesum, qui eripuit nos ab ira ventura.


Caput 2

 Nam ipsi scitis, fratres, introitum nostrum ad vos, quia non inanis fuit:
 sed ante passi, et contumeliis affecti (sicut scitis) in Philippis, fiduciam habuimus in Deo nostro, loqui ad vos Evangelium Dei in multa sollicitudine.
 Exhortatio enim nostra non de errore, neque de immunditia, neque in dolo,
 sed sicut probati sumus a Deo ut crederetur nobis Evangelium: ita loquimur non quasi hominibus placentes, sed Deo, qui probat corda nostra.
 Neque enim aliquando fuimus in sermone adulationis, sicut scitis: neque in occasione avaritiae: Deus testis est:
 nec quaerentes ab hominibus gloriam, neque a vobis, neque ab aliis.
 Cum possemus vobis oneri esse ut Christi apostoli: sed facti sumus parvuli in medio vestrum, tamquam si nutrix foveat filios suos.
 Ita desiderantes vos, cupide volebamus tradere vobis non solum Evangelium Dei, sed etiam animas nostras: quoniam carissimi nobis facti estis.
 Memores enim estis, fratres, laboris nostri, et fatigationis: nocte ac die operantes, ne quem vestrum gravaremus, praedicavimus in vobis Evangelium Dei.
 Vos testes estis, et Deus, quam sancte, et iuste, et sine querela, vobis, qui credidistis, fuimus:
 sicut scitis, qualiter unumquemque vestrum (sicut pater filios suos)
 deprecantes vos, et consolantes, testificati sumus, ut ambularetis digne Deo, qui vocavit vos in suum regnum et gloriam.
 Ideo et nos gratias agimus Deo sine intermissione: quoniam cum accepissetis a nobis verbum auditus Dei, accepistis illud, non ut verbum hominum, sed (sicut est vere) verbum Dei, qui operatur in vobis, qui credidistis:
 vos enim imitatores facti estis, fratres, ecclesiarum Dei, quae sunt in Iudaea in Christo Iesu: quia eadem passi estis et vos a contribulibus vestris, sicut et ipsi a Iudaeis:
 qui et Dominum occiderunt Iesum, et prophetas, et nos persecuti sunt, et Deo non placent, et omnibus hominibus adversantur,
 prohibentes nos gentibus loqui ut salvae fiant, ut impleant peccata sua semper: pervenit enim ira Dei super illos usque in finem.
 Nos autem fratres desolati a vobis ad tempus horae, aspectu, non corde, abundantius festinavimus faciem vestram videre cum multo desiderio:
 quoniam voluimus venire ad vos, ego quidem Paulus, et semel, et iterum: sed impedivit nos Satanas.
 Quae est enim nostra spes aut gaudium, aut corona gloriae? nonne vos ante Dominum nostrum Iesum Christum estis in adventu eius?
 vos enim estis gloria nostra et gaudium.


Caput 3

 Propter quod non sustinentes amplius, placuit nobis remanere Athenis, solis:
 et misimus Timotheum fratrem nostrum, et ministrum Dei in Evangelio Christi, ad confirmandos vos, et exhortandos pro fide vestra:
 ut nemo moveatur in tribulationibus istis: ipsi enim scitis quod in hoc positi sumus.
 Nam et cum apud vos essemus, praedicebamus vobis passuros nos tribulationes, sicut et factum est, et scitis.
 Propterea et ego amplius non sustinens, misi ad cognoscendam fidem vestram: ne forte tentaverit vos is qui tentat, et inanis fiat labor noster.
 Nunc autem veniente Timotheo ad nos a vobis, et annuntiante nobis fidem et caritatem vestram, et quia memoriam nostri habetis bonam semper, desiderantes nos videre, sicut et nos quoque vos:
 ideo consolati sumus, fratres, in vobis in omni necessitate et tribulatione nostra, per fidem vestram,
 quoniam nunc vivimus, si vos statis in Domino.
 Quam enim gratiarum actionem possumus Deo retribuere pro vobis in omni gaudio, quo gaudemus propter vos ante Deum nostrum,
 nocte ac die abundantius orantes, ut videamus faciem vestram, et compleamus ea quae desunt fidei vestrae?
 Ipse autem Deus, et Pater noster, et Dominus noster Iesus Christus, dirigat viam nostram ad vos.
 Vos autem Dominus multiplicet, et abundare faciat caritatem vestram in invicem, et in omnes, quemadmodum et nos in vobis:
 ad confirmanda corda vestra sine querela in sanctitate, ante Deum et Patrem nostrum, in adventu Domini nostri Iesu Christi cum omnibus sanctis eius. Amen.


Caput 4

 De cetero ergo, fratres, rogamus vos et obsecramus in Domino Iesu, ut quemadmodum accepistis a nobis quomodo oporteat vos ambulare, et placere Deo, sic et ambuletis ut abundetis magis.
 Scitis enim quae praecepta dederim vobis per Dominum Iesum.
 Haec est enim voluntas Dei, sanctificatio vestra: ut abstineatis vos a fornicatione,
 ut sciat unusquisque vestrum vas suum possidere in sanctificatione, et honore:
 non in passione desiderii, sicut et gentes, quae ignorant Deum:
 et ne quis supergrediatur, neque circumveniat in negotio fratrem suum: quoniam vindex est Dominus de his omnibus, sicut praediximus vobis, et testificati sumus.
 Non enim vocavit nos Deus in immunditiam, sed in sanctificationem.
 Itaque qui haec spernit, non hominem spernit, sed Deum: qui etiam dedit Spiritum suum Sanctum in nobis.
 De caritate autem fraternitatis non necesse habemus scribere vobis: ipsi enim vos a Deo didicistis ut diligatis invicem.
 Etenim illud facitis in omnes fratres in universa Macedonia. Rogamus autem vos, fratres, ut abundetis magis,
 et opera detis ut quieti sitis, et ut vestrum negotium agatis, et operemini manibus vestris, sicut praecepimus vobis:
 et ut honeste ambuletis ad eos qui foris sunt: et nullius aliquid desideretis.
 Nolumus autem vos ignorare fratres de dormientibus, ut non contristemini sicut et ceteri, qui spem non habent.
 Si enim credimus quod Iesus mortuus est, et resurrexit: ita et Deus eos qui dormierunt per Iesum, adducet cum eo.
 Hoc enim vobis dicimus in verbo Domini, quia nos, qui vivimus, qui residui sumus in adventum Domini, non praeveniemus eos qui dormierunt.
 Quoniam ipse Dominus in iussu, et in voce archangeli, et in tuba Dei descendet de caelo: et mortui, qui in Christo sunt, resurgent primi.
 Deinde nos, qui vivimus, qui relinquimur, simul rapiemur cum illis in nubibus obviam Christo in aera, et sic semper cum Domino erimus.
 Itaque consolamini invicem in verbis istis.


Caput 5

 De temporibus autem, et momentis, fratres, non indigetis ut scribamus vobis.
 Ipsi enim diligenter scitis quia dies Domini, sicut fur in nocte, ita veniet:
 cum enim dixerint: Pax et securitas: tunc repentinus eis superveniet interitus, sicut dolor in utero habenti, et non effugient.
 Vos autem, fratres, non estis in tenebris, ut vos dies illa tamquam fur comprehendat:
 omnes enim vos filii lucis estis, et filii diei: non sumus noctis, neque tenebrarum.
 Igitur non dormiamus sicut et ceteri, sed vigilemus, et sobrii simus.
 Qui enim dormiunt, nocte dormiunt: et qui ebrii sunt, nocte ebrii sunt.
 Nos autem, qui diei sumus, sobrii simus, induti loricam fidei et caritatis, et galeam spem salutis:
 quoniam non posuit nos Deus in iram, sed in acquisitionem salutis per Dominum nostrum Iesum Christum,
 qui mortuus est pro nobis: ut sive vigilemus, sive dormiamus, simul cum illo vivamus.
 Propter quod consolamini invicem, et aedificate alterutrum, sicut et facitis.
 Rogamus autem vos, fratres, ut noveritis eos qui laborant inter vos, et praesunt vobis in Domino, et monent vos,
 ut habeatis illos abundantius in caritate propter opus illorum: pacem habete cum eis.
 Rogamus autem vos, fratres, corripite inquietos, consolamini pusillanimes, suscipite infirmos, patientes estote ad omnes.
 Videte ne quis malum pro malo alicui reddat: sed semper quod bonum est sectamini in invicem, et in omnes.
 Semper gaudete.
 Sine intermissione orate.
 In omnibus gratias agite: haec est enim voluntas Dei in Christo Iesu in omnibus vobis.
 Spiritum nolite extinguere.
 Prophetias nolite spernere.
 Omnia autem probate: quod bonum est tenete.
 Ab omni specie mala abstinete vos.
 Ipse autem Deus pacis sanctificet vos per omnia: ut integer spiritus vester, et anima, et corpus sine querela in adventu Domini nostri Iesu Christi servetur.
 Fidelis est, qui vocavit vos: qui etiam faciet.
 Fratres, orate pro nobis.
 Salutate fratres omnes in osculo sancto.
 Adiuro vos per Dominum ut legatur epistola haec omnibus sanctis fratribus.
 Gratia Domini nostri Iesu Christi vobiscum. Amen.


Epistola B. Pauli Apostoli ad Thessalonicenses Secunda



Caput 1

 Paulus, et Sylvanus, et Timotheus, ecclesiae Thessalonicensium in Deo Patre nostro, et Domino Iesu Christo.
 Gratia vobis, et pax a Deo Patre nostro, et Domino Iesu Christo.
 Gratias agere debemus semper Deo pro vobis, fratres, ita ut dignum est, quoniam supercrescit fides vestra, et abundat caritas uniuscuiusque vestrum in invicem:
 ita ut et nos ipsi in vobis gloriemur in ecclesiis Dei, pro patientia vestra, et fide, et in omnibus persecutionibus vestris, et tribulationibus, quas sustinetis
 in exemplum iusti iudicii Dei, ut digni habeamini in regno Dei, pro quo et patimini.
 Si tamen iustum est apud Deum retribuere tribulationem iis qui vos tribulant:
 et vobis, qui tribulamini, requiem nobiscum in revelatione Domini Iesu de caelo cum angelis virtutis eius,
 in flamma ignis dantis vindictam iis qui non noverunt Deum, et qui non obediunt Evangelio Domini nostri Iesu Christi,
 qui poenas dabunt in interitu aeternas a facie Domini, et a gloria virtutis eius:
 cum venerit glorificari in sanctis suis, et admirabilis fieri in omnibus, qui crediderunt, quia creditum est testimonium nostrum super vos in die illo.
 In quo etiam oramus semper pro vobis: ut dignetur vos vocatione sua Deus noster, et impleat omnem voluntatem bonitatis, et opus fidei in virtute,
 ut clarificetur nomen Domini nostri Iesu Christi in vobis, et vos in illo secundum gratiam Dei nostri, et Domini Iesu Christi.


Caput 2

 Rogamus autem vos, fratres, per adventum Domini nostri Iesu Christi, et nostrae congregationis in ipsum:
 ut non cito moveamini a vestro sensu, neque terreamini, neque per spiritum, neque per sermonem, neque per epistolam tamquam per nos missam, quasi instet dies Domini.
 Ne quis vos seducat ullo modo: quoniam nisi venerit discessio primum, et revelatus fuerit homo peccati filius perditionis,
 qui adversatur, et extollitur supra omne, quod dicitur Deus, aut quod colitur, ita ut in templo Dei sedeat ostendens se tamquam sit Deus.
 Non retinetis quod cum adhuc essem apud vos, haec dicebam vobis?
 et nunc quid detineat scitis, ut reveletur in suo tempore.
 Nam mysterium iam operatur iniquitatis: tantum ut qui tenet nunc, teneat, donec de medio fiat.
 Et tunc revelabitur ille iniquus, quem Dominus Iesus interficiet spiritu oris sui, et destruet illustratione adventus sui eum:
 cuius est adventus secundum operationem Satanae in omni virtute, et signis, et prodigiis mendacibus,
 et in omni seductione iniquitatis iis qui pereunt: eo quod caritatem veritatis non receperunt ut salvi fierent.
 Ideo mittet illis Deus operationem erroris ut credant mendacio,
 ut iudicentur omnes qui non crediderunt veritati, sed consenserunt iniquitati.
 Nos autem debemus gratias agere Deo semper pro vobis, fratres dilecti a Deo, quod elegerit vos Deus primitias in salutem in sanctificatione spiritus, et in fide veritatis:
 in qua et vocavit vos per Evangelium nostrum in acquisitionem gloriae Domini nostri Iesu Christi.
 Itaque fratres, state: et tenete traditiones, quas didicistis, sive per sermonem, sive per epistolam nostram.
 Ipse autem Dominus noster Iesus Christus, et Deus et Pater noster, qui dilexit nos, et dedit consolationem aeternam, et spem bonam in gratia,
 exhortetur corda vestra, et confirmet in omni opere et sermone bono.


Caput 3

 De cetero fratres, orate pro nobis ut sermo Dei currat, et clarificetur, sicut et apud vos:
 et ut liberemur ab importunis, et malis hominibus: non enim omnium est fides.
 Fidelis autem Deus est, qui confirmabit vos, et custodiet a malo.
 Confidimus autem de vobis, in Domino, quoniam quae praecepimus, et facitis, et facietis.
 Dominus autem dirigat corda vestra in caritate Dei, et patientia Christi.
 Denuntiamus autem vobis, fratres, in nomine Domini nostri Iesu Christi, ut subtrahatis vos ab omni fratre ambulante inordinate, et non secundum traditionem, quam acceperunt a nobis.
 Ipsi enim scitis quemadmodum oporteat imitari nos: quoniam non inquieti fuimus inter vos:
 neque gratis panem manducavimus ab aliquo, sed in labore, et in fatigatione, nocte et die operantes, ne quem vestrum gravaremus.
 Non quasi non habuerimus potestatem, sed ut nosmetipsos formam daremus vobis ad imitandum nos.
 Nam et cum essemus apud vos, hoc denuntiabamus vobis: quoniam si quis non vult operari, nec manducet.
 Audivimus enim inter vos quosdam ambulare inquiete, nihil operantes, sed curiose agentes.
 Iis autem, qui eiusmodi sunt, denuntiemus, et obsecramus in Domino Iesu Christo, ut cum silentio operantes, suum panem manducent.
 Vos autem, fratres, nolite deficere benefacientes.
 Quod si quis non obedit verbo nostro per epistolam, hunc notate, et ne commisceamini cum illo ut confundatur:
 et nolite quasi inimicum existimare, sed corripite ut fratrem.
 Ipse autem Dominus pacis det vobis pacem sempiternam in omni loco. Dominus sit cum omnibus vobis.
 Salutatio, mea manu Pauli: quod est signum in omni epistola, ita scribo.
 Gratia Domini nostri Iesu Christi cum omnibus vobis. Amen.


Epistola B. Pauli Apostoli ad Timotheum Prima



Caput 1

 Paulus Apostolus Iesu Christi secundum imperium Dei Salvatoris nostri, et Christi Iesu spei nostrae,
 Timotheo dilecto filio in fide. Gratia, misericordia, et pax a Deo Patre, et Christo Iesu Domino nostro.
 Sicut rogavi te ut remaneres Ephesi cum irem in Macedoniam, ut denuntiares quibusdam ne aliter docerent,
 neque intenderent fabulis, et genealogiis interminatis: quae quaestiones praestant magis quam aedificationem Dei, quae est in fide.
 Finis autem praecepti est caritas de corde puro, et conscientia bona, et fide non ficta.
 A quibus quidam aberrantes, conversi sunt in vaniloquium,
 volentes esse legis doctores, non intelligentes neque quae loquuntur, neque de quibus affirmant.
 Scimus autem quia bona est lex si quis ea legitime utatur:
 sciens hoc quia lex iusto non est posita, sed iniustis, et non subditis, impiis, et peccatoribus, sceleratis, et contaminatis, parricidis, et matricidis, homicidis,
 fornicariis, masculorum concubitoribus, plagiariis, mendacibus, et periuris, et si quid aliud sanae doctrinae adversatur,
 quae est secundum Evangelium gloriae beati Dei, quod creditum est mihi.
 Gratias ago ei, qui me confortavit, Christo Iesu Domino nostro, quia fidelem me existimavit, ponens in ministerio:
 qui prius blasphemus fui, et persecutor, et contumeliosus: sed misericordiam Dei consecutus sum, quia ignorans feci in incredulitate.
 Superabundavit autem gratia Domini nostri cum fide, et dilectione, quae est in Christo Iesu.
 Fidelis sermo, et omni acceptione dignus: quod Christus Iesus venit in hunc mundum peccatores salvos facere, quorum primus ego sum.
 Sed ideo misericordiam consecutus sum: ut in me primo ostenderet Christus Iesus omnem patientiam ad informationem eorum, qui credituri sunt illi, in vitam aeternam.
 Regi autem saeculorum immortali, invisibili, soli Deo honor et gloria in saecula saeculorum. Amen.
 Hoc praeceptum commendo tibi, fili Timothee, secundum praecedentes in te prophetias, ut milites in illis bonam militiam,
 habens fidem, et bonam conscientiam, quam quidam repellentes, circa fidem naufragaverunt:
 ex quibus est Hymenaeus, et Alexander: quos tradidi Satanae, ut discant non blasphemare.


Caput 2

 Obsecro igitur primum omnium fieri obsecrationes, orationes, postulationes, gratiarum actiones, pro omnibus hominibus:
 pro regibus, et omnibus qui in sublimitate sunt, ut quietam et tranquillam vitam agamus in omni pietate, et castitate:
 hoc enim bonum est, et acceptum coram Salvatore nostro Deo,
 qui omnes homines vult salvos fieri, et ad agnitionem veritatis venire.
 Unus enim Deus, unus et mediator Dei et hominum homo Christus Iesus:
 qui dedit redemptionem semetipsum pro omnibus, testimonium temporibus suis:
 in quo positus sum ego praedicator, et Apostolus (veritatem dico, non mentior) doctor gentium in fide, et veritate.
 Volo ergo viros orare in omni loco, levantes puras manus sine ira et disceptatione.
 Similiter et mulieres in habitu ornato, cum verecundia et sobrietate ornantes se, et non in tortis crinibus, aut auro, aut margaritas, vel veste pretiosa:
 sed quod decet mulieres, promittentes pietatem per opera bona.
 Mulier in silentio discat cum omni subiectione.
 Docere autem mulieri non permitto, neque dominari in virum: sed esse in silentio.
 Adam enim primus formatus est: deinde Heva:
 et Adam non est seductus: mulier autem seducta in praevaricatione fuit.
 Salvabitur autem per filiorum generationem, si permanserit in fide, et dilectione, et sanctificatione cum sobrietate.


Caput 3

 Fidelis sermo: si quis episcopatum desiderat, bonum opus desiderat.
 Oportet ergo episcopum irreprehensibilem esse, unius uxoris virum, sobrium, prudentem, ornatum, pudicum, hospitalem, doctorem,
 non vinolentum, non percussorem, sed modestum: non litigiosum, non cupidum, sed
 suae domui bene praepositum: filios habentem subditos cum omni castitate.
 Si quis autem domui suae praeesse nescit, quomodo ecclesiae Dei diligentiam habebit?
 Non neophytum: ne in superbiam elatus, in iudicium incidat diaboli.
 Oportet autem illum et testimonium habere bonum ab iis qui foris sunt, ut non in opprobrium incidat, et in laqueum diaboli.
 Diaconos similiter pudicos, non bilingues, non multo vino deditos, non turpe lucrum sectantes:
 habentes mysterium fidei in conscientia pura.
 Et hi autem probentur primum: et sic ministrent, nullum crimen habentes.
 Mulieres similiter pudicas, non detrahentes, sobrias, fideles in omnibus.
 Diaconi sint unius uxoris viri, qui filiis suis bene praesint, et suis domibus.
 Qui enim bene ministraverint, gradum bonum sibi acquirent, et multam fiduciam in fide, quae est in Christo Iesu.
 Haec tibi scribo, sperans me ad te venire cito:
 si autem tardavero, ut scias quomodo oporteat te in domo Dei conversari, quae est ecclesia Dei vivi, columna et firmamentum veritatis.
 Et manifeste magnum est pietatis sacramentum, quod manifestatum est in carne, iustificatum est in spiritu, apparuit angelis, praedicatum est gentibus, creditum est in mundo, assumptum est in gloria.


Caput 4

 Spiritus autem manifeste dicit, quia in novissimis temporibus discedent quidam a fide, attendentes spiritibus erroris, et doctrinis daemoniorum,
 in hypocrisi loquentium mendacium, et cauteriatam habentium suam conscientiam,
 prohibentium nubere, abstinere a cibis, quod Deus creavit ad percipiendum cum gratiarum actione fidelibus, et iis qui cognoverunt veritatem.
 Quia omnis creatura Dei bona est, et nihil reiiciendum quod cum gratiarum actione percipitur:
 sanctificatur enim per verbum Dei, et orationem.
 Haec proponens fratribus, bonus eris minister Christi Iesu enutritus verbis fidei, et bonae doctrinae, quam assecutus es.
 Ineptas autem, et aniles fabulas devita: exerce autem teipsum ad pietatem.
 Nam corporalis exercitatio, ad modicum utilis est: pietas autem ad omnia utilis est, promissionem habens vitae, quae nunc est, et futurae.
 Fidelis sermo, et omni acceptione dignus.
 In hoc enim laboramus, et maledicimur, quia speramus in Deum vivum, qui est Salvator omnium hominum, maxime fidelium.
 Praecipe haec, et doce.
 Nemo adolescentiam tuam contemnat: sed exemplum esto fidelium in verbo, in conversatione, in caritate, in fide, in castitate.
 Dum venio, attende lectioni, exhortationi, et doctrinae.
 Noli negligere gratiam, quae in te est, quae data est tibi per prophetiam, cum impositione manuum presbyterii.
 Haec meditare, in his esto: ut profectus tuus manifestus sit omnibus.
 Attende tibi, et doctrinae: insta in illis. Hoc enim faciens, et teipsum salvum facies, et eos qui te audiunt.


Caput 5

 Seniorem ne increpaveris, sed obsecra ut patrem: iuvenes, ut fratres:
 anus, ut matres: iuvenculas, ut sorores in omni castitate:
 viduas honora, quae vere viduae sunt.
 Si qua autem vidua filios, aut nepotes habet: discat primum domum suam regere, et mutuam vicem reddere parentibus: hoc enim acceptum est coram Deo.
 Quae autem vere vidua est, et desolata, speret in Deum, et instet obsecrationibus, et orationibus nocte ac die.
 Nam quae in deliciis est, vivens mortua est.
 Et hoc praecipe, ut irreprehensibiles sint.
 Si quis autem suorum, et maxime domesticorum, curam non habet, fidem negavit, et est infideli deterior.
 Vidua eligatur non minus sexaginta annorum, quae fuerit unius viri uxor,
 in operibus bonis testimonium habens, si filios educavit, si hospitio recepit, si sanctorum pedes lavit, si tribulationem patientibus subministravit, si omne opus bonum subsecuta est.
 Adolescentiores autem viduas devita: cum enim luxuriatae fuerint in Christo, nubere volunt:
 habentes damnationem, quia primam fidem irritam fecerunt;
 simul autem et otiosae discunt circuire domos: non solum otiosae, sed et verbosae, et curiosae, loquentes quae non oportet.
 Volo ergo iuniores nubere, filios procreare, matresfamilias esse, nullam occasionem dare adversario maledicti gratia.
 Iam enim quaedam conversae sunt retro Satanam.
 Si quis fidelis habet viduas, subministret illis, et non gravetur ecclesia: ut iis quae vere viduae sunt, sufficiat.
 Qui bene praesunt presbyteri, duplici honore digni habeantur: maxime qui laborant in verbo et doctrina.
 Dicit enim Scriptura: Non alligabis os bovi trituranti. Et: Dignus est operarius mercede sua.
 Adversus presbyterum accusationem noli recipere, nisi sub duobus aut tribus testibus.
 Peccantes coram omnibus argue: ut et ceteri timorem habeant.
 Testor coram Deo et Christo Iesu, et electis angelis, ut haec custodias sine praeiudicio, nihil faciens in alteram partem declinando.
 Manus cito nemini imposueris, neque communicaveris peccatis alienis. Teipsum castum custodi.
 Noli adhuc aquam bibere, sed modico vino utere propter stomachum tuum, et frequentes tuas infirmitates.
 Quorumdam hominum peccata manifesta sunt, praecedentia ad iudicium: quosdam autem et subsequuntur.
 Similiter et facta bona, manifesta sunt: et quae aliter se habent, abscondi non possunt.


Caput 6

 Quicumque sunt sub iugo servi, dominos suos omni honore dignos arbitrentur, ne nomen Domini et doctrina blasphemetur.
 Qui autem fideles habent dominos, non contemnant, quia fratres sunt: sed magis serviant, quia fideles sunt et dilecti, qui beneficii participes sunt. Haec doce, et exhortare.
 Si quis aliter docet, et non acquiescit sanis sermonibus Domini nostri Iesu Christi, et ei, quae secundum pietatem est, doctrinae:
 superbus est, nihil sciens, sed languens circa quaestiones, et pugnas verborum: ex quibus oriuntur invidiae, contentiones, blasphemiae, suspiciones malae,
 conflictationes hominum mente corruptorum, et qui veritate privati sunt, existimantium quaestum esse pietatem.
 Est autem quaestus magnus pietas cum sufficientia.
 Nihil enim intulimus in hunc mundum: haud dubium quod nec auferre quid possumus.
 Habentes autem alimenta, et quibus tegamur, his contenti simus.
 Nam qui volunt divites fieri, incidunt in tentationem, et in laqueum diaboli, et desideria multa inutilia, et nociva, quae mergunt homines in interitum et perditionem.
 Radix enim omnium malorum est cupiditas: quam quidam appetentes erraverunt a fide, et inseruerunt se doloribus multis.
 Tu autem, o homo Dei, haec fuge: sectare vero iustitiam, pietatem, fidem, caritatem, patientiam, mansuetudinem.
 Certa bonum certamen fidei, apprehende vitam aeternam, in qua vocatus es, et confessus bonam confessionem coram multis testibus.
 Praecipio tibi coram Deo, qui vivificat omnia, et Christo Iesu, qui testimonium reddidit sub Pontio Pilato, bonam confessionem,
 ut serves mandatum sine macula, irreprehensibile usque in adventum Domini nostri Iesu Christi,
 quem suis temporibus ostendet beatus et solus potens, Rex regum, et Dominus dominantium:
 qui solus habet immortalitatem, et lucem inhabitat inaccessibilem: quem nullus hominum vidit, sed nec videre potest: cui honor, et imperium sempiternum. Amen.
 Divitibus huius saeculi praecipe non sublime sapere, neque sperare in incerto divitiarum, sed in Deo vivo (qui praestat nobis omnia abunde ad fruendum)
 bene agere, divites fieri in bonis operibus, facile tribuere, communicare,
 thesaurizare sibi fundamentum bonum in futurum, ut apprehendant veram vitam.
 O Timothee, depositum custodi, devitans profanas vocum novitates, et oppositiones falsi nominis scientiae,
 quam quidam promittentes, circa fidem exciderunt. Gratia tecum. Amen.


Epistola B. Pauli Apostoli ad Timotheum Secunda



Caput 1

 Paulus Apostolus Iesu Christi per voluntatem Dei, secundum promissionem vitae, quae est in Christo Iesu,
 Timotheo carissimo filio: gratia, misericordia, pax a Deo Patre, et Christo Iesu Domino nostro.
 Gratias ago Deo, cui servio a progenitoribus in conscientia pura, quod sine intermissione habeam tui memoriam in orationibus meis, nocte ac die
 desiderans te videre, memor lacrimarum tuarum, ut gaudio implear,
 recordationem accipiens eius fidei, quae est in te non ficta, quae et habitavit primum in avia tua Loide, et matre tua Eunice, certus sum autem quod et in te.
 Propter quam causam admoneo te ut resuscites gratiam Dei, quae est in te per impositionem manuum mearum.
 Non enim dedit nobis Deus spiritum timoris: sed virtutis, et dilectionis, et sobrietatis.
 Noli itaque erubescere testimonium Domini nostri, neque me vinctum eius: sed collabora Evangelio secundum virtutem Dei:
 qui nos liberavit, et vocavit vocatione sua sancta, non secundum opera nostra, sed secundum propositum suum, et gratiam, quae data est nobis in Christo Iesu ante tempora saecularia.
 Manifestata est autem nunc per illuminationem Salvatoris nostri Iesu Christi, qui destruxit quidem mortem, illuminavit autem vitam, et incorruptionem per Evangelium:
 in quo positus sum ego praedicator, et Apostolus, et magister gentium.
 Ob quam causam etiam haec patior, sed non confundor. Scio enim cui credidi, et certus sum quia potens est depositum meum servare in illum diem.
 Formam habe sanorum verborum, quae a me audisti in fide, et in dilectione in Christo Iesu.
 Bonum depositum custodi per Spiritum Sanctum, qui habitat in nobis.
 Scis hoc, quod aversi sunt a me omnes, qui in Asia sunt, ex quibus est Phigellus, et Hermogenes.
 Det misericordiam Dominus Onesiphori domui: quia saepe me refrigeravit, et catenam meam non erubuit:
 sed cum Romam venisset, sollicite me quaesivit, et invenit.
 Det illi Dominus invenire misericordiam a Domino in illa die. Et quanta Ephesi ministravit mihi, tu melius nosti.


Caput 2

 Tu ergo fili mi, confortare in gratia, quae est in Christo Iesu:
 et quae audisti a me per multos testes, haec commenda fidelibus hominibus, qui idonei erant et alios docere.
 Labora sicut bonus miles Christi Iesu.
 Nemo militans Deo implicat se negotiis saecularibus: ut ei placeat, cui se probavit.
 Nam et qui certat in agone, non coronatur nisi legitime certaverit.
 Laborantem agricolam oportet primum de fructibus percipere.
 Intellige quae dico: dabit enim tibi Dominus in omnibus intellectum.
 Memor esto Dominum Iesum Christum resurrexisse a mortuis ex semine David, secundum Evangelium meum,
 in quo laboro usque ad vincula, quasi male operans: sed verbum Dei non est alligatum.
 Ideo omnia sustineo propter electos, ut et ipsi salutem consequantur, quae est in Christo Iesu, cum gloria caelesti.
 Fidelis sermo: nam si commortui sumus, et convivemus:
 si sustinebimus, et conregnabimus: si negaverimus, et ille negabit nos:
 si non credimus, ille fidelis permanet, negare seipsum non potest.
 Haec commone, testificans coram Domino. Noli contendere verbis: ad nihil enim utile est, nisi ad subversionem audientium.
 Sollicite cura teipsum probabilem exhibere Deo, operarium inconfusibilem, recte tractantem verbum veritatis.
 Profana autem et vaniloquia devita: multum enim proficiunt ad impietatem:
 et sermo eorum ut cancer serpit: ex quibus est Hymenaeus et Philetus,
 qui a veritate exciderunt, dicentes resurrectionem esse iam factam, et subverterunt quorumdam fidem.
 Sed firmum fundamentum Dei stat, habens signaculum hoc: cognovit Dominus qui sunt eius, et discedat ab iniquitate omnis qui nominat nomen Domini.
 In magna autem domo non solum sunt vasa aurea, et argentea, sed et lignea, et fictilia: et quaedam quidem in honorem, quaedam autem in contumeliam.
 Si quis ergo emundaverit se ab istis, erit vas in honorem sanctificatum, et utile Domino ad omne opus bonum paratum.
 Iuvenilia autem desideria fuge, sectare vero iustitiam, fidem, spem, caritatem, et pacem cum iis qui invocant Dominum de corde puro.
 Stultas autem et sine disciplina quaestiones devita: sciens quia generant lites.
 Servum autem Domini non oportet litigare: sed mansuetum esse ad omnes, docibilem, patientem,
 cum modestia corripientem eos qui resistunt veritati, nequando Deus det illis poenitentiam ad cognoscendam veritatem,
 et resipiscant a diaboli laqueis, a quo captivi tenentur ad ipsius voluntatem.


Caput 3

 Hoc autem scito, quod in novissimis diebus instabunt tempora periculosa:
 erunt homines seipsos amantes, cupidi, elati, superbi, blasphemi, parentibus non obedientes, ingrati, scelesti,
 sine affectione, sine pace, criminatores, incontinentes, immites, sine benignitate,
 proditores, protervi, tumidi, et voluptatum amatores magis quam Dei:
 habentes speciem quidem pietatis, virtutem autem eius abnegantes. Et hos devita:
 ex his enim sunt qui penetrant domos, et captivas ducunt mulierculas oneratas peccatis, quae ducuntur variis desideriis:
 semper discentes, et numquam ad scientiam veritatis pervenientes.
 Quemadmodum autem Iannes et Mambres restiterunt Moysi: ita et hi resistunt veritati, homines corrupti mente, reprobi circa fidem;
 sed ultra non proficient: insipientia enim eorum manifesta erit omnibus, sicut et illorum fuit.
 Tu autem assecutus es meam doctrinam, institutionem, propositum, fidem, longanimitatem, dilectionem, patientiam,
 persecutiones, passiones: qualia mihi facta sunt Antiochiae, Iconii, et Lystris: quales persecutiones sustinui, et ex omnibus eripuit me Dominus.
 Et omnes, qui pie volunt vivere in Christo Iesu, persecutionem patientur.
 Mali autem homines et seductores proficient in peius, errantes, et in errorem mittentes.
 Tu vero permane in iis quae didicisti, et credita sunt tibi: sciens a quo didiceris:
 et quia ab infantia sacras litteras nosti, quae te possunt instruere ad salutem, per fidem quae est in Christo Iesu.
 Omnis Scriptura divinitus inspirata utilis est ad docendum, ad arguendum, ad corripiendum, et erudiendum in iustitia:
 ut perfectus sit homo Dei, ad omne opus bonum instructus.


Caput 4

 Testificor coram Deo, et Iesu Christo, qui iudicaturus est vivos et mortuos, per adventum ipsius, et regnum eius:
 praedica verbum, insta opportune, importune: argue, obsecra, increpa in omni patientia, et doctrina.
 Erit enim tempus, cum sanam doctrinam non sustinebunt, sed ad sua desideria coacervabunt sibi magistros, prurientes auribus,
 et a veritate quidem auditum avertent, ad fabulas autem convertentur.
 Tu vero vigila, in omnibus labora, opus fac evangelistae, ministerium tuum imple. Sobrius esto.
 Ego enim iam delibor, et tempus resolutionis meae instat.
 Bonum certamen certavi, cursum consummavi, fidem servavi.
 In reliquo reposita est mihi corona iustitiae, quam reddet mihi Dominus in illa die, iustus iudex: non solum autem mihi, sed et iis, qui diligunt adventum eius. Festina ad me venire cito.
 Demas enim me reliquit, diligens hoc saeculum, et abiit Thessalonicam:
 Crescens in Galatiam, Titus in Dalmatiam.
 Lucas est mecum solus. Marcum assume, et adduc tecum: est enim mihi utilis in ministerium.
 Tychicum autem misi Ephesum.
 Penulam, quam reliqui Troade apud Carpum, veniens affer tecum, et libros, maxime autem membranas.
 Alexander aerarius multa mala mihi ostendit: reddet illi Dominus secundum opera eius:
 quem et tu devita: valde enim restitit verbis nostris.
 In prima mea defensione nemo mihi affuit, sed omnes me dereliquerunt: non illis imputetur.
 Dominus autem mihi astitit, et confortavit me, ut per me praedicatio impleatur, et audiant omnes gentes: et liberatus sum de ore leonis.
 Liberavit me Dominus ab omni opere malo: et salvum faciet in regnum suum caeleste, cui gloria in saecula saeculorum. Amen.
 Saluta Priscam, et Aquilam, et Onesiphori domum.
 Erastus remansit Corinthi. Trophimum autem reliqui infirmum Mileti.
 Festina ante hiemem venire. Salutant te Eubulus, et Pudens, et Linus, et Claudia, et fratres omnes.
 Dominus Iesus Christus cum spiritu tuo. Gratia vobiscum. Amen.


Epistola B. Pauli Apostoli ad Titum



Caput 1

 Paulus servus Dei, Apostolus autem Iesu Christi secundum fidem electorum Dei, et agnitionem veritatis, quae secundum pietatem est
 in spem vitae aeternae, quam promisit qui non mentitur, Deus, ante tempora saecularia:
 manifestavit autem temporibus suis verbum suum in praedicatione, quae credita est mihi secundum praeceptum Salvatoris nostri Dei:
 Tito dilecto filio secundum communem fidem, gratia, et pax a Deo Patre, et Christo Iesu Salvatore nostro.
 Huius rei gratia reliqui te Cretae, ut ea quae desunt, corrigas, et constituas per civitates presbyteros, sicut et ego disposui tibi,
 si quis sine crimine est, unius uxoris vir, filios habens fideles, non in accusatione luxuriae, aut non subditos.
 Oportet enim episcopum sine crimine esse, sicut Dei dispensatorem: non superbum, non iracundum, non vinolentum, non percussorem, non turpis lucri cupidum:
 sed hospitalem, benignum, sobrium, iustum, sanctum, continentem,
 amplectentem eum, qui secundum doctrinam est, fidelem sermonem: ut potens sit exhortari in doctrina sana, et eos qui contradicunt, arguere.
 Sunt enim multi etiam inobedientes, vaniloqui, et seductores: maxime qui de circumcisione sunt:
 quos oportet redargui: qui universas domos subvertunt, docentes quae non oportet, turpis lucri gratia.
 Dixit quidam ex illis, proprius ipsorum propheta: Cretenses semper mendaces, malae bestiae, ventres pigri.
 Testimonium hoc verum est. Quam ob causam increpa illos dure, ut sani sint in fide,
 non intendentes iudaicis fabulis, et mandatis hominum, aversantium se a veritate.
 Omnia munda mundis: coinquinatis autem et infidelibus, nihil est mundum, sed inquinatae sunt eorum et mens et conscientia.
 Confitentur se nosse Deum, factis autem negant: cum sint abominati, et incredibiles, et ad omne opus bonum reprobi.


Caput 2

 Tu autem loquere quae decent sanam doctrinam:
 senes ut sobrii sint, pudici, prudentes, sani in fide, in dilectione, in patientia:
 anus similiter in habitu sancto, non criminatrices, non multo vino servientes, bene docentes:
 ut prudentiam doceant adolescentulas, ut viros suos ament, filios suos diligant,
 prudentes, castas, sobrias, domus curam habentes, benignas, subditas viris suis, ut non blasphemetur verbum Dei.
 Iuvenes similiter hortare ut sobrii sint.
 In omnibus teipsum praebe exemplum bonorum operum, in doctrina, in integritate, in gravitate,
 verbum sanum, irreprehensibile: ut is qui ex adverso est, vereatur, nihil habens malum dicere de nobis.
 Servos dominis suis subditos esse, in omnibus placentes, non contradicentes,
 non fraudantes, sed in omnibus fidem bonam ostendentes: ut doctrinam Salvatoris nostri Dei ornent in omnibus.
 Apparuit enim gratia Dei Salvatoris nostri omnibus hominibus,
 erudiens nos, ut abnegantes impietatem, et saecularia desideria, sobrie, et iuste, et pie vivamus in hoc saeculo,
 exspectantes beatam spem, et adventum gloriae magni Dei, et Salvatoris nostri Iesu Christi:
 qui dedit semetipsum pro nobis, ut nos redimeret ab omni iniquitate, et mundaret sibi populum acceptabilem, sectatorem bonorum operum.
 Haec loquere, et exhortare, et argue cum omni imperio. Nemo te contemnat.


Caput 3

 Admone illos principibus, et potestatibus subditos esse, dicto obedire, ad omne opus bonum paratos esse:
 neminem blasphemare, non litigiosos esse, sed modestos, omnem ostendentes mansuetudinem ad omnes homines.
 Eramus enim aliquando et nos insipientes, increduli, errantes, servientes desideriis, et voluptatibus variis, in malitia et invidia agentes, odibiles, odientes invicem.
 Cum autem benignitas et humanitas apparuit Salvatoris nostri Dei,
 non ex operibus iustitiae, quae fecimus nos, sed secundum suam misericordiam salvos nos fecit per lavacrum regenerationis et renovationis Spiritus Sancti,
 quem effudit in nos abunde per Iesum Christum Salvatorem nostrum:
 ut iustificati gratia ipsius, haeredes simus secundum spem vitae aeternae.
 Fidelis sermo est: et de his volo te confirmare: ut curent bonis operibus praeesse qui credunt Deo. Haec sunt bona, et utilia hominibus.
 Stultas autem quaestiones, et genealogias, et contentiones, et pugnas legis devita: sunt enim inutiles, et vanae.
 Haereticum hominem post unam et secundam correptionem devita:
 sciens quia subversus est, qui eiusmodi est, et delinquit, cum sit proprio iudicio condemnatus.
 Cum misero ad te Artemam, aut Tychicum, festina ad me venire Nicopolim: ibi enim statui hiemare.
 Zenam legisperitum et Apollo sollicite praemitte, ut nihil illis desit.
 Discant autem et nostri bonis operibus praeesse ad usus necessarios: ut non sint infructuosi.
 Salutant te qui mecum sunt omnes: saluta eos qui nos amant in fide. Gratia Dei cum omnibus vobis. Amen.


Epistola B. Pauli Apostoli ad Philemonem



Caput 1

 Paulus vinctus Christi Iesu, et Timotheus frater, Philemoni dilecto, et adiutori nostro,
 et Appiae sorori carissimae, et Archippo commilitoni nostro, et ecclesiae, quae in domo tua est.
 Gratia vobis, et pax a Deo Patre nostro, et Domino Iesu Christo.
 Gratias ago Deo meo, semper memoriam tui faciens in orationibus meis,
 audiens caritatem tuam, et fidem, quam habes in Domino Iesu, et in omnes sanctos:
 ut communicatio fidei tuae evidens fiat in agnitione omnis operis boni, quod est in vobis in Christo Iesu.
 Gaudium enim magnum habui, et consolationem in caritate tua: quia viscera sanctorum requieverunt per te, frater.
 Propter quod multam fiduciam habens in Christo Iesu imperandi tibi quod ad rem pertinet:
 propter caritatem magis obsecro, cum sis talis, ut Paulus senex, nunc autem et vinctus Iesu Christi:
 obsecro te pro meo filio, quem genui in vinculis, Onesimo,
 qui tibi aliquando inutilis fuit, nunc autem et mihi et tibi utilis,
 quem remisi tibi. Tu autem illum, ut mea viscera, suscipe:
 quem ego volueram mecum detinere, ut pro te mihi ministraret in vinculis Evangelii:
 sine consilio autem tuo nihil volui facere, uti ne velut ex necessitate bonum tuum esset, sed voluntarium.
 Forsitan enim ideo discessit ad horam a te, ut aeternum illum reciperes:
 iam non ut servum, sed pro servo carissimum fratrem, maxime mihi: quanto autem magis tibi et in carne, et in Domino?
 Si ergo habes me socium, suscipe illum sicut me:
 si autem aliquid nocuit tibi, aut debet, hoc mihi imputa.
 Ego Paulus scripsi mea manu: ego reddam, ut non dicam tibi, quod et teipsum mihi debes:
 ita, frater. Ego te fruar in Domino: refice viscera mea in Domino.
 Confidens in obedientia tua scripsi tibi: sciens quoniam et super id, quod dico, facies.
 Simul autem et para mihi hospitium: nam spero per orationes vestras donari me vobis.
 Salutat te Epaphras concaptivus meus in Christo Iesu,
 Marcus, Aristarchus, Demas, et Lucas, adiutores mei.
 Gratia Domini nostri Iesu Christi cum spiritu vestro. Amen.


Epistola B. Pauli Apostoli ad Hebraeos



Caput 1

 Multifariam, multisque modis olim Deus loquens patribus in prophetis:
 novissime, diebus istis locutus est nobis in Filio, quem constituit haeredem universorum, per quem fecit et saecula:
 qui cum sit splendor gloriae, et figura substantiae eius, portansque omnia verbo virtutis suae, purgationem peccatorum faciens, sedet ad dexteram maiestatis in excelsis:
 tanto melior angelis effectus, quanto differentius prae illis nomen haereditavit.
 Cui enim dixit aliquando angelorum: Filius meus es tu, ego hodie genui te? Et rursum: Ego ero illi in patrem, et ipse erit mihi in filium?
 Et cum iterum introducit primogenitum in orbem terrae, dicit: Et adorent eum omnes angeli Dei.
 Et ad angelos quidem dicit: Qui facit angelos suos spiritus, et ministros suos flammam ignis.
 Ad Filium autem: Thronus tuus Deus in saeculum saeculi: virga aequitatis, virga regni tui.
 Dilexisti iustitiam, et odisti iniquitatem: propterea unxit te Deus, Deus tuus, oleo exultationis prae participibus tuis.
 Et: Tu in principio, Domine, terram fundasti: et opera manuum tuarum sunt caeli.
 Ipsi peribunt, tu autem permanebis, et omnes ut vestimentum veterascent:
 et velut amictum mutabis eos, et mutabuntur: tu autem idem ipse es, et anni tui non deficient.
 Ad quem autem angelorum dixit aliquando: Sede a dextris meis, quoadusque ponam inimicos tuos scabellum pedum tuorum?
 Nonne omnes sunt administratorii spiritus, in ministerium missi propter eos, qui haereditatem capient salutis?


Caput 2

 Propterea abundantius oportet observare nos ea quae audivimus, ne forte pereffluamus.
 Si enim qui per angelos dictus est sermo, factus est firmus, et omnis praevaricatio, et inobedientia accepit iustam mercedis retributionem:
 quomodo nos effugiemus si tantam neglexerimus salutem? quae cum initium accepisset enarrari per Dominum ab eis, qui audierunt, in nos confirmata est,
 contestante Deo signis et portentis, et variis virtutibus, et Spiritus Sancti distributionibus secundum suam voluntatem.
 Non enim angelis subiecit Deus orbem terrae futurum, de quo loquimur.
 Testatus est autem in quodam loco quis, dicens: Quid est homo quod memor es eius, aut filius hominis quoniam visitas eum?
 Minuisti eum paulo minus ab angelis: gloria et honore coronasti eum: et constituisti eum super opera manuum tuarum.
 Omnia subiecisti sub pedibus eius. In eo enim quod omnia ei subiecit, nihil dimisit non subiectum ei. Nunc autem necdum videmus omnia subiecta ei.
 Eum autem, qui modico quam angeli minoratus est, videmus Iesum propter passionem mortis, gloria et honore coronatum: ut, gratia Dei, pro omnibus gustaret mortem.
 Decebat enim eum, propter quem omnia, et per quem omnia, qui multos filios in gloriam adduxerat, auctorem salutis eorum per passionem consummare.
 Qui enim sanctificat, et qui sanctificantur, ex uno omnes. Propter quam causam non confunditur fratres eos vocare, dicens:
 Nuntiabo nomen tuum fratribus meis: in medio ecclesiae laudabo te.
 Et iterum: Ego ero fidens in eum. Et iterum: Ecce ego, et pueri mei, quos dedit mihi Deus.
 Quia ergo pueri communicaverunt carni, et sanguini, et ipse similiter participavit eisdem: ut per mortem destrueret eum qui habebat mortis imperium, id est, diabolum:
 et liberaret eos qui timore mortis per totam vitam obnoxii erant servituti.
 Nusquam enim angelos apprehendit, sed semen Abrahae apprehendit.
 Unde debuit per omnia fratribus similari, ut misericors fieret, et fidelis pontifex ad Deum, ut repropitiaret delicta populi.
 In eo enim, in quo passus est ipse et tentatus, potens est et eis, qui tentantur, auxiliari.


Caput 3

 Unde, fratres sancti, vocationis caelestis participes, considerate Apostolum, et pontificem confessionis nostrae Iesum:
 qui fidelis est ei, qui fecit illum, sicut et Moyses in omni domo eius.
 Amplioris enim gloriae iste prae Moyse dignus est habitus, quanto ampliorem honorem habet domus, qui fabricavit illam.
 Omnis namque domus fabricatur ab aliquo: qui autem omnia creavit, Deus est.
 Et Moyses quidem fidelis erat in tota domo eius tamquam famulus, in testimonium eorum, quae dicenda erant:
 Christus vero tamquam filius in domo sua: quae domus sumus nos, si fiduciam, et gloriam spei usque ad finem, firmam retineamus.
 Quapropter sicut dicit Spiritus Sanctus: Hodie si vocem eius audieritis,
 nolite obdurare corda vestra, sicut in exacerbatione secundum diem tentationis in deserto,
 ubi tentaverunt me patres vestri: probaverunt, et viderunt opera mea
 quadraginta annis: propter quod infensus fui generationi huic, et dixi: Semper errant corde. Ipsi autem non cognoverunt vias meas,
 sicut iuravi in ira mea: Si introibunt in requiem meam.
 Videte fratres, ne forte sit in aliquo vestrum cor malum incredulitatis, discedendi a Deo vivo:
 sed adhortamini vosmetipsos per singulos dies, donec hodie cognominatur, ut non obduretur quis ex vobis fallacia peccati.
 Participes enim Christi effecti sumus, si tamen initium substantiae eius usque ad finem firmum retineamus.
 Dum dicitur: Hodie si vocem eius audieritis, nolite obdurare corda vestra, quemadmodum in illa exacerbatione.
 Quidam enim audientes exacerbaverunt: sed non universi qui profecti sunt ex Aegypto per Moysen.
 Quibus autem infensus est quadraginta annis? nonne illis qui peccaverunt, quorum cadavera prostrata sunt in deserto?
 Quibus autem iuravit non introire in requiem ipsius, nisi illis qui increduli fuerunt?
 Et videmus, quia non potuerunt introire propter incredulitatem.


Caput 4

 Timeamus ergo ne forte relicta pollicitatione introeundi in requiem eius, existimetur aliquis ex vobis deesse.
 Etenim et nobis nuntiatum est, quemadmodum et illis: sed non profuit illis sermo auditus, non admistus fidei ex iis quae audierunt.
 Ingrediemur enim in requiem, qui credidimus: quemadmodum dixit: Sicut iuravi in ira mea: Si introibunt in requiem meam: et quidem operibus ab institutione mundi perfectis.
 Dixit enim in quodam loco de die septima sic: Et requievit Deus die septima ab omnibus operibus suis.
 Et in isto rursum: Si introibunt in requiem meam.
 Quoniam ergo superest introire quosdam in illam, et ii, quibus prioribus annuntiatum est, non introierunt propter incredulitatem:
 iterum terminat diem quemdam, Hodie, in David dicendo, post tantum temporis, sicut supra dictum est: Hodie si vocem eius audieritis, nolite obdurare corda vestra.
 Nam si eis Iesus requiem praestitisset, numquam de alia loqueretur, posthac, die.
 Itaque relinquitur sabbatismus populo Dei.
 Qui enim ingressus est in requiem eius, etiam ipse requievit ab operibus suis, sicut a suis Deus.
 Festinemus ergo ingredi in illam requiem: ut ne in idipsum quis incidat incredulitatis exemplum.
 Vivus est enim sermo Dei, et efficax et penetrabilior omni gladio ancipiti: et pertingens usque ad divisionem animae ac spiritus: compagum quoque ac medullarum, et discretor cogitationum et intentionum cordis.
 Et non est ulla creatura invisibilis in conspectu eius: omnia autem nuda et aperta sunt oculis eius, ad quem nobis sermo.
 Habentes ergo pontificem magnum qui penetravit caelos, Iesum Filium Dei, teneamus confessionem.
 Non enim habemus pontificem qui non possit compati infirmitatibus nostris: tentatum autem per omnia pro similitudine absque peccato.
 Adeamus ergo cum fiducia ad thronum gratiae: ut misericordiam consequamur, et gratiam inveniamus in auxilio opportuno.


Caput 5

 Omnis namque pontifex ex hominibus assumptus, pro hominibus constituitur in iis quae sunt ad Deum, ut offerat dona, et sacrificia pro peccatis:
 qui condolere possit iis qui ignorant et errant: quoniam et ipse circumdatus est infirmitate:
 et propterea debet, quemadmodum pro populo, ita etiam et pro semetipso offerre pro peccatis.
 Nec quisquam sumit sibi honorem, sed qui vocatur a Deo, tamquam Aaron.
 Sic et Christus non semetipsum clarificavit ut pontifex fieret: sed qui locutus est ad eum: Filius meus es tu, ego hodie genui te.
 Quemadmodum et in alio loco dicit: Tu es sacerdos in aeternum, secundum ordinem Melchisedech.
 Qui in diebus carnis suae preces, supplicationesque ad eum qui possit illum salvum facere a morte cum clamore valido, et lacrimis offerens, exauditus est pro sua reverentia.
 Et quidem cum esset Filius Dei, didicit ex iis, quae passus est, obedientiam:
 et consummatus, factus est omnibus obtemperantibus sibi, causa salutis aeternae,
 appellatus a Deo pontifex iuxta ordinem Melchisedech.
 De quo nobis grandis sermo, et ininterpretabilis ad dicendum: quoniam imbecilles facti estis ad audiendum.
 Etenim cum deberetis magistri esse propter tempus, rursum indigetis ut vos doceamini quae sint elementa exordii sermonum Dei: et facti estis quibus lacte opus sit, non solido cibo.
 Omnis enim, qui lactis est particeps, expers est sermonis iustitiae: parvulus enim est.
 Perfectorum autem est solidus cibus: eorum, qui pro consuetudine exercitatos habent sensus ad discretionem boni ac mali.


Caput 6

 Quapropter intermittentes inchoationis Christi sermonem, ad perfectiora feramur, non rursum iacientes fundamentum poenitentiae ab operibus mortuis, et fidei ad Deum,
 baptismatum doctrinae, impositionis quoque manuum, ac resurrectionis mortuorum, et iudicii aeterni.
 Et hoc faciemus, si quidem permiserit Deus.
 Impossibile est enim eos qui semel sunt illuminati, gustaverunt etiam donum caeleste, et participes facti sunt Spiritus Sancti,
 gustaverunt nihilominus bonum Dei verbum, virtutesque saeculi venturi,
 et prolapsi sunt; rursus renovari ad poenitentiam, rursum crucifigentes sibimetipsis Filium Dei, et ostentui habentes.
 Terra enim saepe venientem super se bibens imbrem, et generans herbam opportunam illis, a quibus colitur, accipit benedictionem a Deo:
 proferens autem spinas ac tribulos, reproba est, et maledicto proxima: cuius consummatio in combustionem.
 Confidimus autem de vobis dilectissimi meliora, et viciniora saluti: tametsi ita loquimur.
 Non enim iniustus Deus, ut obliviscatur operis vestri, et dilectionis, quam ostendistis in nomine ipsius, qui ministrastis sanctis, et ministratis.
 Cupimus autem unumquemque vestrum eamdem ostentare sollicitudinem ad expletionem spei usque in finem:
 ut non segnes efficiamini, verum imitatores eorum, qui fide, et patientia haereditabunt promissiones.
 Abrahae namque promittens Deus, quoniam neminem habuit, per quem iuraret, maiorem, iuravit per semetipsum,
 dicens: Nisi benedicens benedicam te, et multiplicans multiplicabo te.
 Et sic longanimiter ferens, adeptus est repromissionem.
 Homines enim per maiorem sui iurant: et omnis controversiae eorum finis, ad confirmationem, est iuramentum.
 In quo abundantius volens Deus ostendere pollicitationis haeredibus, immobilitatem consilii sui, interposuit iusiurandum:
 ut per duas res immobiles, quibus impossibile est mentiri Deum, fortissimum solatium habeamus, qui confugimus ad tenendam propositam spem,
 quam sicut anchoram habemus animae tutam ac firmam, et incedentem usque ad interiora velaminis,
 ubi praecursor pro nobis introivit Iesus, secundum ordinem Melchisedech pontifex factus in aeternum.


Caput 7

 Hic enim Melchisedech, rex Salem, sacerdos Dei summi, qui obviavit Abrahae regresso a caede regum, et benedixit ei:
 cui et decimas omnium divisit Abraham: primum quidem qui interpretatur rex iustitiae: deinde autem et rex Salem, quod est, rex pacis,
 sine patre, sine matre, sine genealogia, neque initium dierum, neque finem vitae habens, assimilatus autem Filio Dei, manet sacerdos in perpetuum.
 Intuemini autem quantus sit hic, cui et decimas dedit de praecipuis Abraham patriarcha.
 Et quidem de filiis Levi sacerdotium accipientes, mandatum habent decimas sumere a populo secundum legem, id est, a fratribus suis: quamquam et ipsi exierint de lumbis Abrahae.
 Cuius autem generatio non annumeratur in eis, decimas sumpsit ab Abraham, et hunc, qui habebat repromissiones, benedixit.
 Sine ulla autem contradictione, quod minus est, a meliore benedicitur.
 Et hic quidem, decimas morientes homines accipiunt: ibi autem contestatur, quia vivit.
 Et (ut ita dictum sit) per Abraham, et Levi, qui decimas accepit, decimatus est:
 adhuc enim in lumbis patris erat, quando obviavit ei Melchisedech.
 Si ergo consummatio per sacerdotium Leviticum erat (populus enim sub ipso legem accepit) quid adhuc necessarium fuit secundum ordinem Melchisedech, alium surgere sacerdotem, et non secundum ordinem Aaron dici?
 Translato enim sacerdotio, necesse est ut et legis translatio fiat.
 In quo enim haec dicuntur, de alia tribu est, de qua nullus altari praesto fuit.
 Manifestum est enim quod ex Iuda ortus sit Dominus noster: in qua tribu nihil de sacerdotibus Moyses locutus est.
 Et amplius adhuc manifestum est: si secundum similitudinem Melchisedech exsurgat alius sacerdos,
 qui non secundum legem mandati carnalis factus est, sed secundum virtutem vitae insolubilis.
 Contestatur enim: Quoniam tu es sacerdos in aeternum, secundum ordinem Melchisedech.
 Reprobatio quidem fit praecedentis mandati, propter infirmitatem eius, et inutilitatem:
 nihil enim ad perfectum adduxit lex: introductio vero melioris spei, per quam proximamus ad Deum.
 Et quantum est non sine iureiurando (alii quidem sine iureiurando sacerdotes facti sunt,
 hic autem cum iureiurando per eum, qui dixit ad illum: Iuravit Dominus, et non poenitebit eum: tu es sacerdos in aeternum):
 in tantum melioris testamenti sponsor factus est Iesus.
 Et alii quidem plures facti sunt sacerdotes, idcirco quod morte prohiberentur permanere:
 hic autem eo quod maneat in aeternum, sempiternum habet sacerdotium.
 Unde et salvare in perpetuum potest accedentes per semetipsum ad Deum: semper vivens ad interpellandum pro nobis.
 Talis enim decebat ut nobis esset pontifex, sanctus, innocens, impollutus, segregatus a peccatoribus, et excelsior caelis factus:
 qui non habet necessitatem quotidie, quemadmodum sacerdotes, prius pro suis delictis hostias offerre, deinde pro populi: hoc enim fecit semel, seipsum offerendo.
 Lex enim homines constituit sacerdotes infirmitatem habentes: sermo autem iurisiurandi, qui post legem est, Filium in aeternum perfectum.


Caput 8

 Capitulum autem super ea quae dicuntur: Talem habemus pontificem, qui consedit in dextera sedis magnitudinis in caelis,
 sanctorum minister, et tabernaculi veri, quod fixit Dominus, et non homo.
 Omnis enim pontifex ad offerendum munera, et hostias constituitur: unde necesse est et hunc habere aliquid, quod offerat.
 Si ergo esset super terram, nec esset sacerdos: cum essent qui offerent secundum legem munera,
 qui exemplari, et umbrae deserviunt caelestium. Sicut responsum est Moysi, cum consummaret tabernaculum: Vide (inquit) omnia facito secundum exemplar, quod tibi ostensum est in monte.
 Nunc autem melius sortitus est ministerium, quanto et melioris testamenti mediator est, quod in melioribus repromissionibus sancitum est.
 Nam si illud prius culpa vacasset, non utique secundi locus inquireretur.
 Vituperans enim eos dicit: Ecce dies venient, dicit Dominus: et consummabo super domum Israel, et super domum Iuda, testamentum novum,
 non secundum testamentum quod feci patribus eorum in die qua apprehendi manum eorum ut educerem illos de terra Aegypti: quoniam ipsi non permanserunt in testamento meo: et ego neglexi eos, dicit Dominus.
 Quia hoc est testamentum quod disponam domui Israel post dies illos, dicit Dominus: dando leges meas in mentem eorum, et in corde eorum superscribam eas: et ero eis in Deum, et ipsi erunt mihi in populum:
 et non docebit unusquisque proximum suum, et unusquisque fratrem suum, dicens: Cognosce Dominum: quoniam omnes scient me a minore usque ad maiorem eorum:
 quia propitius ero iniquitatibus eorum, et peccatorum eorum iam non memorabor.
 Dicendo autem novum: veteravit prius. Quod autem antiquatur, et senescit, prope interitum est.


Caput 9

 Habuit quidem et prius iustificationes culturae, et Sanctum saeculare.
 Tabernaculum enim factum est primum, in quo erant candelabra, et mensa, et propositio panum, quae dicitur Sancta.
 Post velamentum autem secundum, tabernaculum, quod dicitur Sancta sanctorum:
 aureum habens thuribulum, et arcam testamenti circumtectam ex omni parte auro, in qua urna aurea habens manna, et virga Aaron, quae fronduerat, et tabulae testamenti,
 superque eam erant cherubim gloriae obumbrantia propitiatorium: de quibus non est modo dicendum per singula.
 His vero ita compositis, in priori quidem tabernaculo semper introibant sacerdotes, sacrificiorum officia consummantes:
 in secundo autem semel in anno solus pontifex non sine sanguine, quem offert pro sua et populi ignorantia:
 hoc significante Spiritu Sancto, nondum propalatam esse sanctorum viam, adhuc priore tabernaculo habente statum:
 quae parabola est temporis instantis: iuxta quam munera, et hostiae offeruntur, quae non possunt iuxta conscientiam perfectum facere servientem, solummodo in cibis, et in potibus,
 et variis baptismatibus, et iustitiis carnis usque ad tempus correctionis impositis.
 Christus autem assistens pontifex futurorum bonorum, per amplius et perfectius tabernaculum, non manufactum, id est, non huius creationis:
 neque per sanguinem hircorum aut vitulorum, sed per proprium sanguinem introivit semel in Sancta, aeterna redemptione inventa.
 Si enim sanguis hircorum et taurorum, et cinis vitulae aspersus inquinatos sanctificat ad emundationem carnis:
 quanto magis sanguis Christi, qui per Spiritum Sanctum semetipsum obtulit immaculatum Deo, emundabit conscientiam nostram ab operibus mortuis, ad serviendum Deo viventi?
 Et ideo novi testamenti mediator est: ut morte intercedente, in redemptionem earum praevaricationum, quae erant sub priori testamento, repromissionem accipiant qui vocati sunt aeternae haereditatis.
 Ubi enim testamentum est, mors necesse est intercedat testatoris.
 Testamentum enim in mortuis confirmatum est: alioquin nondum valet, dum vivit qui testatus est.
 Unde nec primum quidem sine sanguine dedicatum est.
 Lecto enim omni mandato legis a Moyse universo populo, accipiens sanguinem vitulorum et hircorum cum aqua, et lana coccinea, et hyssopo, ipsum quoque librum, et omnem populum aspersit,
 dicens: Hic sanguis testamenti, quod mandavit ad vos Deus.
 Etiam tabernaculum et omnia vasa ministerii sanguine similiter aspersit.
 Et omnia pene in sanguine secundum legem mundantur: et sine sanguinis effusione non fit remissio.
 Necesse est ergo exemplaria quidem caelestium his mundari: ipsa autem caelestia melioribus hostiis quam istis.
 Non enim in manufacta Sancta Iesus introivit exemplaria verorum: sed in ipsum caelum, ut appareat nunc vultui Dei pro nobis:
 neque ut saepe offerat semetipsum, quemadmodum pontifex intrat in Sancta per singulos annos in sanguine alieno:
 alioquin oportebat eum frequenter pati ab origine mundi: nunc autem semel in consummatione saeculorum, ad destitutionem peccati, per hostiam suam apparuit.
 Et quemadmodum statutum est hominibus semel mori, post hoc autem iudicium:
 sic et Christus semel oblatus est ad multorum exhaurienda peccata: secundo sine peccato apparebit exspectantibus se, in salutem.


Caput 10

 Umbram enim habens lex futurorum bonorum, non ipsam imaginem rerum: per singulos annos, eisdem ipsis hostiis quas offerunt indesinenter, numquam potest accedentes perfectos facere:
 alioquin cessassent offerri: ideo quod nullam haberent ultra conscientiam peccati, cultores semel mundati:
 sed in ipsis commemoratio peccatorum per singulos annos fit.
 Impossibile enim est sanguine taurorum et hircorum auferri peccata.
 Ideo ingrediens mundum dicit: Hostiam et oblationem noluisti: corpus autem aptasti mihi:
 holocautomata pro peccato non tibi placuerunt.
 Tunc dixi: Ecce venio: in capite libri scriptum est de me: Ut faciam, Deus, voluntatem tuam.
 Superius dicens: Quia hostias, et oblationes, et holocautomata pro peccato noluisti, nec placita sunt tibi, quae secundum legem offeruntur,
 tunc dixi: Ecce venio, ut faciam, Deus, voluntatem tuam: aufert primum, ut sequens statuat.
 In qua voluntate sanctificati sumus per oblationem corporis Iesu Christi semel.
 Et omnis quidem sacerdos praesto est quotidie ministrans, et easdem saepe offerens hostias, quae numquam possunt auferre peccata:
 hic autem unam pro peccatis offerens hostiam, in sempiternum sedet in dextera Dei,
 de cetero exspectans donec ponantur inimici eius scabellum pedum eius.
 Una enim oblatione, consummavit in sempiternum sanctificatos.
 Contestatur autem nos et Spiritus Sanctus. Postquam enim dixit:
 Hoc autem testamentum, quod testabor ad illos post dies illos, dicit Dominus, dando leges meas in cordibus eorum, et in mentibus eorum superscribam eas:
 et peccatorum, et iniquitatum eorum iam non recordabor amplius.
 Ubi autem horum remissio: iam non est oblatio pro peccato.
 Habentes itaque, fratres, fiduciam in introitu sanctorum in sanguine Christi,
 quam initiavit nobis viam novam, et viventem per velamen, id est, carnem suam,
 et sacerdotem magnum super domum Dei:
 accedamus cum vero corde in plenitudine fidei, aspersi corda a conscientia mala, et abluti corpus aqua munda,
 teneamus spei nostrae confessionem indeclinabilem (fidelis enim est qui repromisit),
 et consideremus invicem in provocationem caritatis, et bonorum operum:
 non deserentes collectionem nostram, sicut consuetudinis est quibusdam, sed consolantes, et tanto magis quanto videritis appropinquantem diem.
 Voluntarie enim peccantibus nobis post acceptam notitiam veritatis, iam non relinquitur pro peccatis hostia,
 terribilis autem quaedam exspectatio iudicii, et ignis aemulatio, quae consumptura est adversarios.
 Irritam quis faciens legem Moysi, sine ulla miseratione duobus vel tribus testibus moritur:
 quanto magis putatis deteriora mereri supplicia qui Filium Dei conculcaverit, et sanguinem testamenti pollutum duxerit, in quo sanctificatus est, et spiritui gratiae contumeliam fecerit?
 Scimus enim qui dixit: Mihi vindicta, et ego retribuam. Et iterum: Quia iudicabit Dominus populum suum.
 Horrendum est incidere in manus Dei viventis.
 Rememoramini autem pristinos dies, in quibus illuminati, magnum certamen sustinuistis passionum:
 et in altero quidem opprobriis et tribulationibus spectaculum facti: in altero autem socii taliter conversantium effecti.
 Nam et vinctis compassi estis, et rapinam bonorum vestrorum cum gaudio suscepistis, cognoscentes vos habere meliorem et manentem substantiam.
 Nolite itaque amittere confidentiam vestram, quae magnam habet remunerationem.
 Patientia enim vobis necessaria est: ut voluntatem Dei facientes, reportetis promissionem.
 Adhuc enim modicum aliquantulum, qui venturus est, veniet, et non tardabit.
 Iustus autem meus ex fide vivit: quod si subtraxerit se, non placebit animae meae.
 Nos autem non sumus subtractionis filii in perditionem, sed fidei in acquisitionem animae.


Caput 11

 Est autem fides sperandarum substantia rerum, argumentum non apparentium.
 In hac enim testimonium consecuti sunt senes.
 Fide intelligimus aptata esse saecula verbo Dei: ut ex invisibilibus visibilia fierent.
 Fide plurimam hostiam Abel, quam Cain, obtulit Deo, per quam testimonium consecutus est esse iustus, testimonium perhibente muneribus eius Deo, et per illam defunctus adhuc loquitur.
 Fide Henoch translatus est ne videret mortem, et non inveniebatur, quia transtulit illum Deus: ante translationem enim testimonium habuit placuisse Deo.
 Sine fide autem impossibile est placere Deo. Credere enim oportet accedentem ad Deum quia est, et inquirentibus se remunerator sit.
 Fide Noe responso accepto de iis quae adhuc non videbantur, metuens aptavit arcam in salutem domus suae, per quam damnavit mundum: et iustitiae, quae per fidem est, haeres est institutus.
 Fide qui vocatur Abraham obedivit in locum exire, quem accepturus erat in haereditatem: et exiit, nesciens quo iret.
 Fide demoratus est in terra repromissionis, tamquam in aliena, in casulis habitando cum Isaac et Iacob cohaeredibus repromissionis eiusdem.
 Exspectabat enim fundamenta habentem civitatem: cuius artifex et conditor Deus.
 Fide et ipsa Sara sterilis virtutem in conceptionem seminis accepit, etiam praeter tempus aetatis: quoniam fidelem credidit esse eum qui repromiserat.
 Propter quod et ab uno orti sunt (et hoc emortuo) tamquam sidera caeli in multitudinem, et sicut arena, quae est ad oram maris, innumerabilis.
 Iuxta fidem defuncti sunt omnes isti, non acceptis repromissionibus, sed a longe eas aspicientes, et salutantes, et confitentes quia peregrini et hospites sunt super terram.
 Qui enim haec dicunt, significant se patriam inquirere.
 Et si quidem ipsius meminissent de qua exierunt, habebant utique tempus revertendi:
 nunc autem meliorem appetunt, id est, caelestem. Ideo non confunditur Deus vocari Deus eorum: paravit enim illis civitatem.
 Fide obtulit Abraham Isaac, cum tentaretur, et unigenitum offerebat, qui susceperat repromissiones:
 ad quem dictum est: Quia in Isaac vocabitur tibi semen:
 arbitrans quia et a mortuis suscitare potens est Deus: unde eum et in parabolam accepit.
 Fide et de futuris benedixit Isaac Iacob et Esau.
 Fide Iacob, moriens, singulos filiorum Ioseph benedixit: et adoravit fastigium virgae eius.
 Fide Ioseph, moriens, de profectione filiorum Israel memoratus est, et de ossibus suis mandavit.
 Fide Moyses, natus, occultatus est mensibus tribus a parentibus suis, eo quod vidissent elegantem infantem, et non timuerunt regis edictum.
 Fide Moyses grandis factus negavit se esse filium filiae Pharaonis,
 magis eligens affligi cum populo Dei, quam temporalis peccati habere iucunditatem,
 maiores divitias aestimans thesauro Aegyptiorum, improperium Christi: aspiciebat enim in remunerationem.
 Fide reliquit Aegyptum, non veritus animositatem regis: invisibilem enim tamquam videns sustinuit.
 Fide celebravit Pascha, et sanguinis effusionem: ne qui vastabat primitiva, tangeret eos.
 Fide transierunt mare Rubrum tamquam per aridam terram: quod experti Aegyptii, devorati sunt.
 Fide muri Iericho corruerunt, circuitu dierum septem.
 Fide Rahab meretrix non periit cum incredulis, excipiens exploratores cum pace.
 Et quid adhuc dicam? deficiet enim me tempus enarrantem de Gedeon, Barac, Samson, Iephte, David, Samuel, et prophetis:
 qui per fidem vicerunt regna, operati sunt iustitiam, adepti sunt repromissiones, obturaverunt ora leonum,
 extinxerunt impetum ignis, effugerunt aciem gladii, convaluerunt de infirmitate, fortes facti sunt in bello, castra verterunt exterorum:
 acceperunt mulieres de resurrectione mortuos suos: alii autem distenti sunt non suscipientes redemptionem ut meliorem invenirent resurrectionem.
 Alii vero ludibria, et verbera experti, insuper et vincula, et carceres:
 lapidati sunt, secti sunt, tentati sunt, in occisione gladii mortui sunt, circuierunt in melotis, in pellibus caprinis, egentes, angustiati, afflicti:
 quibus dignus non erat mundus: in solitudinibus errantes, in montibus, in speluncis, et in cavernis terrae.
 Et hi omnes testimonio fidei probati, non acceperunt repromissionem,
 Deo pro nobis melius aliquid providente, ut non sine nobis consummarentur.


Caput 12

 Ideoque et nos tantam habentes impositam nubem testium, deponentes omne pondus, et circumstans nos peccatum, per patientiam curramus ad propositum nobis certamen:
 aspicientes in auctorem fidei, et consummatorem Iesum, qui proposito sibi gaudio sustinuit crucem, confusione contempta, atque in dextera sedis Dei sedet.
 Recogitate enim eum qui talem sustinuit a peccatoribus adversum semetipsum contradictionem: ut ne fatigemini, animis vestris deficientes.
 Nondum enim usque ad sanguinem restitistis, adversus peccatum repugnantes:
 et obliti estis consolationis, quae vobis tamquam filiis loquitur, dicens: Fili mi, noli negligere disciplinam Domini: neque fatigeris dum ab eo argueris.
 Quem enim diligit Dominus, castigat: flagellat autem omnem filium, quem recipit.
 In disciplina perseverate. Tamquam filiis vobis offert se Deus: quis enim filius, quem non corripit pater?
 quod si extra disciplinam estis, cuius participes facti sunt omnes: ergo adulteri, et non filii estis.
 Deinde patres quidem carnis nostrae, eruditores habuimus, et reverebamur eos, non multo magis obtemperabimus Patri spirituum, et vivemus?
 Et illi quidem in tempore paucorum dierum, secundum voluntatem suam erudiebant nos: hic autem ad id quod utile est in recipiendo sanctificationem eius.
 Omnis autem disciplina in praesenti quidem videtur non esse gaudii, sed moeroris: postea autem fructum pacatissimum exercitatis per eam, reddet iustitiae.
 Propter quod remissas manus, et soluta genua erigite,
 et gressus rectos facite pedibus vestris: ut non claudicans quis erret, magis autem sanetur.
 Pacem sequimini cum omnibus, et sanctimoniam, sine qua nemo videbit Deum:
 contemplantes nequis desit gratiae Dei: ne qua radix amaritudinis sursum germinans impediat, et per illam inquinentur multi.
 Ne quis fornicator, aut profanus ut Esau: qui propter unam escam vendidit primitiva sua:
 scitote enim quoniam et postea cupiens haereditare benedictionem, reprobatus est: non enim invenit poenitentiae locum, quamquam cum lacrimis inquisisset eam.
 Non enim accessistis ad tractabilem montem, et accensibilem ignem, et turbinem, et caliginem, et procellam,
 et tubae sonum, et vocem verborum, quam qui audierunt, excusaverunt se, ne eis fieret verbum.
 Non enim portabant quod dicebatur: Et si bestia tetigerit montem, lapidabitur.
 Et ita terribile erat quod videbatur. Moyses dixit: Exterritus sum, et tremebundus.
 Sed accessistis ad Sion montem, et civitatem Dei viventis, Ierusalem caelestem, et multorum millium angelorum frequentiam,
 et ecclesiam primitivorum, qui conscripti sunt in caelis, et iudicem omnium Deum, et spiritus iustorum perfectorum,
 et testamenti novi mediatorem Iesum, et sanguinis aspersionem melius loquentem quam Abel.
 Videte ne recusetis loquentem. Si enim illi non effugerunt, recusantes eum, qui super terram loquebatur: multo magis nos, qui de caelis loquentem nobis avertimus.
 Cuius vox movit terram tunc: nunc autem repromittit, dicens: Adhuc semel, et ego movebo non solum terram, sed et caelum.
 Quod autem, Adhuc semel, dicit: declarat mobilium translationem tamquam factorum, ut maneant ea quae sunt immobilia.
 Itaque regnum immobile suscipientes, habemus gratiam: per quam serviamus placentes Deo, cum metu et reverentia.
 Etenim Deus noster ignis consumens est.


Caput 13

 Caritas fraternitatis maneat in vobis,
 et hospitalitatem nolite oblivisci: per hanc enim latuerunt quidam, angelis hospitio receptis.
 Mementote vinctorum, tamquam simul vincti: et laborantium, tamquam et ipsi in corpore morantes.
 Honorabile connubium in omnibus, et thorus immaculatus. Fornicatores enim, et adulteros iudicabit Deus.
 Sint mores sine avaritia, contenti praesentibus: ipse enim dixit: Non te deseram, neque derelinquam:
 ita ut confidenter dicamus: Dominus mihi adiutor: non timebo quid faciat mihi homo.
 Mementote praepositorum vestrorum, qui vobis locuti sunt verbum Dei: quorum intuentes exitum conversationis, imitamini fidem.
 Iesus Christus heri, et hodie: ipse et in saecula.
 Doctrinis variis et peregrinis nolite abduci. Optimum est enim gratia stabilire cor, non escis: quae non profuerunt ambulantibus in eis.
 Habemus altare, de quo edere non habent potestatem, qui tabernaculo deserviunt.
 Quorum enim animalium infertur sanguis pro peccato in Sancta per pontificem, horum corpora cremantur extra castra.
 Propter quod et Iesus, ut sanctificaret per suum sanguinem populum, extra portam passus est.
 Exeamus igitur ad eum extra castra, improperium eius portantes.
 Non enim habemus hic manentem civitatem, sed futuram inquirimus.
 Per ipsum ergo offeramus hostiam laudis semper Deo, id est, fructum labiorum confitentium nomini eius.
 Beneficentiae autem et communionis nolite oblivisci: talibus enim hostiis promeretur Deus.
 Obedite praepositis vestris, et subiacete eis. Ipsi enim pervigilant quasi rationem pro animabus vestris reddituri, ut cum gaudio hoc faciant, et non gementes: hoc enim non expedit vobis.
 Orate pro nobis: confidimus enim quia bonam conscientiam habemus in omnibus bene volentes conversari.
 Amplius autem deprecor vos hoc facere, quo celerius restituar vobis.
 Deus autem pacis, qui eduxit de mortuis pastorem magnum ovium, in sanguine testamenti aeterni, Dominum nostrum Iesum Christum,
 aptet vos in omni bono, ut faciatis eius voluntatem: faciens in vobis quod placeat coram se per Iesum Christum: cui est gloria in saecula saeculorum. Amen.
 Rogo autem vos fratres, ut sufferatis verbum solatii. Etenim perpaucis scripsi vobis.
 Cognoscite fratrem nostrum Timotheum dimissum: cum quo (si celerius venerit) videbo vos.
 Salutate omnes praepositos vestros, et omnes sanctos. Salutant vos de Italia fratres.
 Gratia cum omnibus vobis. Amen.


Epistola Catholica B. Iacobi Apostoli



Caput 1

 Iacobus, Dei et Domini nostri Iesu Christi servus, duodecim tribubus, quae sunt in dispersione, salutem.
 Omne gaudium existimate fratres mei, cum in tentationes varias incideritis:
 scientes quod probatio fidei vestrae patientiam operatur.
 Patientia autem opus perfectum habet: ut sitis perfecti et integri in nullo deficientes.
 Si quis autem vestrum indiget sapientia, postulet a Deo, qui dat omnibus affluenter, et non improperat: et dabitur ei.
 Postulet autem in fide nihil haesitans: qui enim haesitat, similis est fluctui maris, qui a vento movetur et circumfertur:
 non ergo aestimet homo ille quod accipiat aliquid a Domino.
 Vir duplex animo inconstans est in omnibus viis suis.
 Glorietur autem frater humilis in exaltatione sua:
 dives autem in humilitate sua, quoniam sicut flos foeni transibit;
 exortus est enim sol cum ardore, et arefecit foenum, et flos eius decidit, et decor vultus eius deperiit: ita et dives in itineribus suis marcescet.
 Beatus vir qui suffert tentationem: quoniam cum probatus fuerit, accipiet coronam vitae, quam repromisit Deus diligentibus se.
 Nemo cum tentatur, dicat quoniam a Deo tentatur: Deus enim intentator malorum est: ipse autem neminem tentat.
 Unusquisque vero tentatur a concupiscentia sua abstractus, et illectus.
 Deinde concupiscentia cum conceperit, parit peccatum: peccatum vero cum consummatum fuerit, generat mortem.
 Nolite itaque errare, fratres mei dilectissimi.
 Omne datum optimum, et omne donum perfectum desursum est, descendens a Patre luminum, apud quem non est transmutatio, nec vicissitudinis obumbratio.
 Voluntarie enim genuit nos verbo veritatis, ut simus initium aliquod creaturae eius.
 Scitis, fratres mei dilectissimi. Sit autem omnis homo velox ad audiendum: tardus autem ad loquendum, et tardus ad iram.
 Ira enim viri iustitiam Dei non operatur.
 Propter quod abiicientes omnem immunditiam, et abundantiam malitiae, in mansuetudine suscipite insitum verbum, quod potest salvare animas vestras.
 Estote autem factores verbi, et non auditores tantum: fallentes vosmetipsos.
 Quia si quis auditor est verbi, et non factor, hic comparabitur viro consideranti vultum nativitatis suae in speculo:
 consideravit enim se, et abiit, et statim oblitus est qualis fuerit.
 Qui autem perspexerit in legem perfectam libertatis, et permanserit in ea, non auditor obliviosus factus, sed factor operis: hic beatus in facto suo erit.
 Si quis autem putat se religiosum esse, non refrenans linguam suam, sed seducens cor suum, huius vana est religio.
 Religio munda et immaculata apud Deum et Patrem, haec est: visitare pupillos et viduas in tribulatione eorum, et immaculatum se custodire ab hoc saeculo.


Caput 2

 Fratres mei, nolite in personarum acceptione habere fidem Domini nostri Iesu Christi gloriae.
 Etenim si introierit in conventum vestrum vir aureum annulum habens in veste candida, introierit autem et pauper in sordido habitu,
 et intendatis in eum qui indutus est veste praeclara, et dixeritis ei: Tu sede hic bene: pauperi autem dicatis: Tu sta illic; aut sede sub scabello pedum meorum:
 nonne iudicatis apud vosmetipsos, et facti estis iudices cogitationum iniquarum?
 Audite, fratres mei dilectissimi: nonne Deus elegit pauperes in hoc mundo, divites in fide, et haeredes regni, quod repromisit Deus diligentibus se?
 vos autem exhonorastis pauperem. Nonne divites per potentiam opprimunt vos, et ipsi trahunt vos ad iudicia?
 nonne ipsi blasphemant bonum nomen, quod invocatum est super vos?
 Si tamen legem perficitis regalem secundum Scripturas: Diliges proximum tuum sicut teipsum: bene facitis:
 si autem personas accipitis, peccatum operamini, redarguti a lege quasi transgressores.
 Quicumque autem totam legem servaverit, offendat autem in uno, factus est omnium reus.
 Qui enim dixit: Non moechaberis, dixit et: Non occides. Quod si non moechaberis, occides autem, factus es transgressor legis.
 Sic loquimini, et sic facite sicut per legem libertatis incipientes iudicari.
 Iudicium enim sine misericordia illi qui non fecit misericordiam: superexaltat autem misericordia iudicium.
 Quid proderit, fratres mei, si fidem quis dicat se habere, opera autem non habeat? numquid poterit fides salvare eum?
 Si autem frater et soror nudi sint, et indigeant victu quotidiano,
 dicat autem aliquis ex vobis illis: Ite in pace, calefacimini et saturamini: non dederitis autem eis quae necessaria sunt corpori, quid proderit?
 Sic et fides, si non habeat opera, mortua est in semetipsa.
 Sed dicet quis: Tu fidem habes, et ego opera habeo: ostende mihi fidem tuam sine operibus: et ego ostendam tibi ex operibus fidem meam.
 Tu credis quoniam unus est Deus: bene facis: et daemones credunt, et contremiscunt.
 Vis autem scire, o homo inanis, quoniam fides sine operibus mortua est?
 Abraham pater noster nonne ex operibus iustificatus est, offerens Isaac filium suum super altare?
 Vides quoniam fides cooperabatur operibus illius: et ex operibus fides consummata est?
 Et suppleta est Scriptura, dicens: Credidit Abraham Deo, et reputatum est illi ad iustitiam, et amicus Dei appellatus est.
 Videtis quoniam ex operibus iustificatur homo, et non ex fide tantum?
 Similiter et Rahab meretrix, nonne ex operibus iustificata est, suscipiens nuntios, et alia via eiiciens?
 Sicut enim corpus sine spiritu mortuum est, ita et fides sine operibus mortua est.


Caput 3

 Nolite plures magistri fieri fratres mei, scientes quoniam maius iudicium sumitis.
 In multis enim offendimus omnes. Si quis in verbo non offendit, hic perfectus est vir: potest etiam freno circumducere totum corpus.
 Si autem equis frena in ora mittimus ad consentiendum nobis, et omne corpus illorum circumferimus.
 Ecce et naves, cum magnae sint, et a ventis validis minentur, circumferuntur a modico gubernaculo ubi impetus dirigentis voluerit.
 Ita et lingua modicum quidem membrum est, et magna exaltat. Ecce quantus ignis quam magnam silvam incendit!
 Et lingua ignis est, universitas iniquitatis. Lingua constituitur in membris nostris, quae maculat totum corpus, et inflammat rotam nativitatis nostrae inflammata a gehenna.
 Omnis enim natura bestiarum, et volucrum, et serpentium, et ceterorum domantur, et domita sunt a natura humana:
 linguam autem nullus hominum domare potest: inquietum malum, plena veneno mortifero.
 In ipsa benedicimus Deum et Patrem: et in ipsa maledicimus homines, qui ad similitudinem Dei facti sunt.
 Ex ipso ore procedit benedictio et maledictio. Non oportet, fratres mei, haec ita fieri.
 Numquid fons de eodem foramine emanat dulcem et amaram aquam?
 Numquid potest, fratres mei, ficus uvas facere, aut vitis ficus? Sic neque salsa dulcem potest facere aquam.
 Quis sapiens et disciplinatus inter vos? Ostendat ex bona conversatione operationem suam in mansuetudine sapientiae.
 Quod si zelum amarum habetis, et contentiones sint in cordibus vestris: nolite gloriari, et mendaces esse adversus veritatem:
 non est enim ista sapientia desursum descendens: sed terrena, animalis, diabolica.
 Ubi enim zelus et contentio, ibi inconstantia et omne opus pravum.
 Quae autem desursum est sapientia, primum quidem pudica est, deinde pacifica, modesta, suadibilis, bonus consentiens, plena misericordia et fructibus bonis, non iudicans, sine simulatione.
 Fructus autem iustitiae, in pace seminatur, facientibus pacem.


Caput 4

 Unde bella et lites in vobis? nonne hinc: ex concupiscentiis vestris, quae militant in membris vestris?
 concupiscitis, et non habetis: occiditis, et zelatis: et non potestis adipisci: litigatis, et belligeratis, et non habetis, propter quod non postulatis.
 Petitis, et non accipitis: eo quod male petatis: ut in concupiscentiis vestris insumatis.
 Adulteri, nescitis quia amicitia huius mundi inimica est Dei? quicumque ergo voluerit amicus esse saeculi huius, inimicus Dei constituitur.
 An putatis quia inaniter Scriptura dicat: Ad invidiam concupiscit spiritus qui habitat in vobis?
 maiorem autem dat gratiam. Propter quod dicit: Deus superbis resistit, humilibus autem dat gratiam.
 Subditi ergo estote Deo, resistite autem diabolo, et fugiet a vobis.
 Appropinquate Deo, et appropinquabit vobis. Emundate manus, peccatores: et purificate corda, duplices animo.
 Miseri estote, et lugete, et plorate: risus vester in luctum convertatur, et gaudium in moerorem.
 Humiliamini in conspectu Domini, et exaltabit vos.
 Nolite detrahere alterutrum fratres. Qui detrahit fratri, aut qui iudicat fratrem suum, detrahit legi, et iudicat legem. Si autem iudicas legem, non es factor legis, sed iudex.
 Unus est legislator et iudex, qui potest perdere et liberare.
 Tu autem quis es, qui iudicas proximum? Ecce nunc qui dicitis: Hodie, aut crastino ibimus in illam civitatem, et faciemus ibi quidem annum, et mercabimur, et lucrum faciemus:
 qui ignoratis quid erit in crastino.
 Quae est enim vita vestra? vapor est ad modicum parens, et deinceps exterminabitur; pro eo ut dicatis: Si Dominus voluerit. Et: Si vixerimus, faciemus hoc, aut illud.
 Nunc autem exsultatis in superbiis vestris. Omnis exsultatio talis, maligna est.
 Scienti igitur bonum facere, et non facienti, peccatum est illi.


Caput 5

 Agite nunc divites, plorate ululantes in miseriis vestris, quae advenient vobis.
 Divitiae vestrae putrefactae sunt, et vestimenta vestra a tineis comesta sunt.
 Aurum et argentum vestrum aeruginavit: et aerugo eorum in testimonium vobis erit, et manducabit carnes vestras sicut ignis. Thesaurizastis vobis iram in novissimis diebus.
 Ecce merces operariorum, qui messuerunt regiones vestras, quae fraudata est a vobis, clamat: et clamor eorum in aures Domini sabbaoth introivit.
 Epulati estis super terram, et in luxuriis enutristis corda vestra in die occisionis.
 Addixistis, et occidistis iustum, et non resistit vobis.
 Patientes igitur estote, fratres, usque ad adventum Domini. Ecce agricola exspectat pretiosum fructum terrae, patienter ferens donec accipiat temporaneum et serotinum.
 Patientes igitur estote et vos, et confirmate corda vestra: quoniam adventus Domini appropinquavit.
 Nolite ingemiscere, fratres, in alterutrum, ut non iudicemini. Ecce iudex ante ianuam assistit.
 Exemplum accipite, fratres, exitus mali, laboris, et patientiae, prophetas qui locuti sunt in nomine Domini.
 Ecce beatificamus eos qui sustinuerunt. Sufferentiam Iob audistis, et finem Domini vidistis, quoniam misericors Dominus est, et miserator.
 Ante omnia autem, fratres mei, nolite iurare, neque per caelum, neque per terram, neque aliud quodcumque iuramentum. Sit autem sermo vester: Est, est: Non, non: ut non sub iudicio decidatis.
 Tristatur aliquis vestrum? oret. Aequo animo est? psallat.
 Infirmatur quis in vobis? inducat presbyteros ecclesiae, et orent super eum, ungentes eum oleo in nomine Domini:
 et oratio fidei salvabit infirmum, et alleviabit eum Dominus: et si in peccatis sit, remittentur ei.
 Confitemini ergo alterutrum peccata vestra, et orate pro invicem ut salvemini: multum enim valet deprecatio iusti assidua.
 Elias homo erat similis nobis passibilis: et oratione oravit ut non plueret super terram, et non pluit annos tres, et menses sex.
 Et rursum oravit: et caelum dedit pluviam, et terra dedit fructum suum.
 Fratres mei, si quis ex vobis erraverit a veritate, et converterit quis eum:
 scire debet quoniam qui converti fecerit peccatorem ab errore viae suae, salvabit animam eius a morte, et operiet multitudinem peccatorum.


Epistola B. Petri Apostoli Prima



Caput 1

 Petrus Apostolus Iesu Christi, electis advenis dispersionis Ponti, Galatiae, Cappadociae, Asiae, et Bithyniae,
 secundum praescientiam Dei Patris, in sanctificationem Spiritus, in obedientiam, et aspersionem sanguinis Iesu Christi. Gratia vobis, et pax multiplicetur.
 Benedictus Deus et Pater Domini nostri Iesu Christi, qui secundum misericordiam suam magnam regeneravit nos in spem vivam, per resurrectionem Iesu Christi ex mortuis,
 in haereditatem incorruptibilem, et incontaminatam, et immarcescibilem, conservatam in caelis in vobis,
 qui in virtute Dei custodimini per fidem in salutem, paratam revelari in tempore novissimo.
 In quo exsultabis, modicum nunc si oportet contristari in variis tentationibus:
 ut probatio vestrae fidei multo pretiosior auro (quod per ignem probatur) inveniatur in laudem, et gloriam, et honorem in revelatione Iesu Christi:
 quem cum non videritis, diligitis: in quem nunc quoque non videntes creditis: credentes autem exsultabitis laetitia inenarrabili, et glorificata:
 reportantes finem fidei vestrae, salutem animarum.
 De qua salute exquisierunt, atque scrutati sunt prophetae, qui de futura in vobis gratia prophetaverunt:
 scrutantes in quod vel quale tempus significaret in eis Spiritus Christi: praenuntians eas quae in Christo sunt passiones, et posteriores glorias:
 quibus revelatum est quia non sibimetipsis, vobis autem ministrabant ea quae nunc nuntiata sunt vobis per eos qui evangelizaverunt vobis, Spiritu Sancto misso de caelo, in quem desiderant angeli prospicere.
 Propter quod succincti lumbos mentis vestrae, sobrii, perfecte sperate in eam, quae offertur vobis, gratiam, in revelationem Iesu Christi:
 quasi filii obedientiae, non configurati prioribus ignorantiae vestrae desideriis:
 sed secundum eum qui vocavit vos, Sanctum: et ipsi in omni conversatione sancti sitis:
 quoniam scriptum est: Sancti eritis, quoniam ego sanctus sum.
 Et si patrem invocatis eum, qui sine acceptione personarum iudicat secundum uniuscuiusque opus, in timore incolatus vestri tempore conversamini.
 Scientes quod non corruptibilibus, auro vel argento, redempti estis de vana vestra conversatione paternae traditionis:
 sed pretioso sanguine quasi agni immaculati Christi, et incontaminati:
 praecogniti quidem ante mundi constitutionem, manifestati autem novissimis temporibus propter vos,
 qui per ipsum fideles estis in Deo, qui suscitavit eum a mortuis, et dedit ei gloriam, ut fides vestra et spes esset in Deo:
 animas vestras castificantes in obedientia caritatis, in fraternitatis amore, simplici ex corde invicem diligite attentius:
 renati non ex semine corruptibili, sed incorruptibili per verbum Dei vivi, et permanentis in aeternum:
 quia omnis caro ut foenum: et omnis gloria eius tamquam flos foeni: exaruit foenum, et flos eius decidit.
 Verbum autem Domini manet in aeternum: hoc est autem verbum, quod evangelizatum est in vos.


Caput 2

 Deponentes igitur omnem malitiam, et omnem dolum, et simulationes, et invidias, et omnes detractiones,
 sicut modo geniti infantes, rationabile, sine dolo lac concupiscite: ut in eo crescatis in salutem:
 si tamen gustastis quoniam dulcis est Dominus.
 Ad quem accedentes lapidem vivum, ab hominibus quidem reprobatum, a Deo autem electum, et honorificatum:
 et ipsi tamquam lapides vivi superaedificamini, domus spiritualis, sacerdotium sanctum, offerre spirituales hostias, acceptabiles Deo per Iesum Christum.
 Propter quod continet Scriptura: Ecce pono in Sion lapidem summum angularem, electum, pretiosum: et qui crediderit in eum, non confundetur.
 Vobis igitur honor credentibus: non credentibus autem lapis, quem reprobaverunt aedificantes: hic factus est in caput anguli,
 et lapis offensionis, et petra scandali, his qui offendunt verbo, nec credunt in quo et positi sunt.
 Vos autem genus electum, regale sacerdotium, gens sancta, populus acquisitionis: ut virtutes annuntietis eius qui de tenebris vos vocavit in admirabile lumen suum.
 Qui aliquando non populus, nunc autem populus Dei: qui non consecuti misericordiam, nunc autem misericordiam consecuti.
 Carissimi, obsecro vos tamquam advenas et peregrinos abstinere vos a carnalibus desideriis, quae militant adversus animam,
 conversationem vestram inter gentes habentes bonam: ut in eo quod detrectant de vobis tamquam de malefactoribus, ex bonis operibus vos considerantes, glorificent Deum in die visitationis.
 Subiecti igitur estote omni humanae creaturae propter Deum: sive regi quasi praecellenti:
 sive ducibus tamquam ab eo missis ad vindictam malefactorum, laudem vero bonorum:
 quia sic est voluntas Dei, ut benefacientes obmutescere faciatis imprudentium hominum ignorantiam:
 quasi liberi, et non quasi velamen habentes malitiae libertatem, sed sicut servi Dei.
 Omnes honorate: fraternitatem diligite: Deum timete: regem honorificate.
 Servi, subditi estote in omni timore dominis, non tantum bonis et modestis, sed etiam dyscolis.
 Haec est enim gratia, si propter Dei conscientiam sustinet quis tristitias, patiens iniuste.
 Quae enim est gloria, si peccantes, et colaphizati suffertis? sed si bene facientes patienter sustinetis, haec est gratia apud Deum.
 In hoc enim vocati estis: quia et Christus passus est pro nobis, vobis relinquens exemplum ut sequamini vestigia eius:
 qui peccatum non fecit, nec inventus est dolus in ore eius:
 qui cum malediceretur, non maledicebat: cum pateretur, non comminabatur: tradebat autem iudicanti se iniuste:
 qui peccata nostra ipse pertulit in corpore suo super lignum; ut peccatis mortui, iustitiae vivamus: cuius livore sanati estis.
 Eratis enim sicut oves errantes, sed conversi estis nunc ad pastorem, et episcopum animarum vestrarum.


Caput 3

 Similiter et mulieres subditae sint viris suis: ut etsi qui non credunt verbo, per mulierem conversationem sine verbo lucrifiant:
 considerantes in timore castam conversationem vestram.
 Quarum non sit extrinsecus capillatura, aut circumdatio auri, aut indumenti vestimentorum cultus:
 sed qui absconditus est cordis homo, in incorruptibilitate quieti, et modesti spiritus, qui est in conspectu Dei locuples.
 Sic enim aliquando et sanctae mulieres, sperantes in Deo, ornabant se, subiectae propriis viris.
 Sicut Sara obediebat Abrahae, dominum eum vocans: cuius estis filiae benefacientes, et non pertimentes ullam perturbationem.
 Viri similiter cohabitantes secundum scientiam, quasi infirmiori vasculo muliebri impartientes honorem, tamquam et cohaeredibus gratiae vitae: ut non impediantur orationes vestrae.
 In fine autem omnes unanimes, compatientes fraternitatis amatores, misericordes, modesti, humiles:
 non reddentes malum pro malo, nec maledictum pro maledicto, sed e contrario benedicentes: quia in hoc vocati estis, ut benedictionem haereditate possideatis.
 Qui enim vult vitam diligere, et dies videre bonos, coerceat linguam suam a malo, et labia eius ne loquantur dolum.
 Declinet a malo, et faciat bonum: inquirat pacem, et sequatur eam:
 quia oculi Domini super iustos, et aures eius in preces eorum: vultus autem Domini super facientes mala.
 Et quis est qui vobis noceat, si boni aemulatores fueritis?
 Sed et si quid patimini propter iustitiam, beati. Timorem autem eorum ne timueritis, et non conturbemini.
 Dominum autem Christum sanctificate in cordibus vestris, parati semper ad satisfactionem omni poscenti vos rationem de ea, quae in vobis est, spe.
 Sed cum modestia, et timore, conscientiam habentes bonam: ut in eo, quod detrahunt vobis, confundantur, qui calumniantur vestram bonam in Christo conversationem.
 Melius est enim benefacientes (si voluntas Dei velit) pati, quam malefacientes.
 Quia et Christus semel pro peccatis nostris mortuus est, iustus pro iniustis, ut nos offerret Deo, mortificatus quidem carne, vivificatus autem spiritu.
 In quo et his, qui in carcere erant, spiritibus veniens praedicavit:
 qui increduli fuerant aliquando, quando exspectabant Dei patientiam in diebus Noe, cum fabricaretur arca: in qua pauci, id est octo animae, salvae factae sunt per aquam.
 Quod et vos nunc similis formae salvos fecit baptisma: non carnis depositio sordium, sed conscientiae bonae interrogatio in Deum per resurrectionem Iesu Christi.
 Qui est in dextera Dei, deglutiens mortem ut vitae aeternae haeredes efficeremur: profectus in caelum subiectis sibi angelis, et potestatibus, et virtutibus.


Caput 4

 Christo igitur passo in carne, et vos eadem cogitatione armamini: quia qui passus est in carne, desiit a peccatis:
 ut iam non desideriis hominum, sed voluntati Dei, quod reliquum est in carne vivat temporis.
 Sufficit enim praeteritum tempus ad voluntatem gentium consummandam his qui ambulaverunt in luxuriis, desideriis, vinolentiis, comessationibus, potationibus, et illicitis idolorum cultibus.
 In quo admirantur non concurrentibus vobis in eamdem luxuriae confusionem, blasphemantes.
 Qui reddent rationem ei qui paratus est iudicare vivos et mortuos.
 Propter hoc enim et mortuis evangelizatum est: ut iudicentur quidem secundum homines in carne, vivant autem secundum Deum in spiritu.
 Omnium autem finis appropinquavit. Estote itaque prudentes, et vigilate in orationibus.
 Ante omnia autem, mutuam in vobismetipsis caritatem continuam habentes: quia caritas operit multitudinem peccatorum.
 Hospitales invicem sine murmuratione.
 Unusquisque, sicut accepit gratiam, in alterutrum illam administrantes, sicut boni dispensatores multiformis gratiae Dei.
 Si quis loquitur, quasi sermones Dei: si quis ministrat, tamquam ex virtute, quam administrat Deus: ut in omnibus honorificetur Deus per Iesum Christum: cui est gloria et imperium in saecula saeculorum. Amen.
 Carissimi, nolite peregrinari in fervore, qui ad tentationem vobis fit, quasi novi aliquid vobis contingat:
 sed communicantes Christi passionibus gaudete, ut et in revelatione gloriae eius gaudeatis exsultantes.
 Si exprobramini in nomine Christi, beati eritis: quoniam quod est honoris, gloriae, et virtutis Dei, et qui est eius Spiritus, super vos requiescit.
 Nemo autem vestrum patiatur ut homicida, aut fur, aut maledicus, aut alienorum appetitor.
 Si autem ut christianus, non erubescat: glorificet autem Deum in isto nomine:
 quoniam tempus est ut incipiat iudicium a domo Dei. Si autem primum a nobis, quis finis eorum, qui non credunt Dei Evangelio?
 et si iustus vix salvabitur, impius et peccator ubi parebunt?
 Itaque et hi, qui patiuntur secundum voluntatem Dei, fideli Creatori commendent animas suas in benefactis.


Caput 5

 Seniores ergo, qui in vobis sunt, obsecro, consenior et testis Christi passionum: qui et eius, quae in futuro revelanda est, gloriae communicator:
 pascite qui in vobis est gregem Dei, providentes non coacte, sed spontanee secundum Deum: neque turpis lucri gratia, sed voluntarie:
 neque ut dominantes in cleris, sed forma facti gregis ex animo.
 Et cum apparuerit princeps pastorum, percipietis immarcescibilem gloriae coronam.
 Similiter adolescentes subditi estote senioribus. Omnes autem invicem humilitatem insinuate, quia Deus superbis resistit, humilibus autem dat gratiam.
 Humiliamini igitur sub potenti manu Dei, ut vos exaltet in tempore visitationis:
 omnem sollicitudinem vestram proiicientes in eum, quoniam ipsi cura est de vobis.
 Sobrii estote, et vigilate: quia adversarius vester diabolus tamquam leo rugiens circuit, quaerens quem devoret:
 cui resistite fortes in fide: scientes eamdem passionem ei quae in mundo est vestrae fraternitati fieri.
 Deus autem omnis gratiae, qui vocavit nos in aeternam suam gloriam in Christo Iesu, modicum passos ipse perficiet, confirmabit, solidabitque.
 Ipsi gloria, et imperium in saecula saeculorum. Amen.
 Per Silvanum fidelem fratrem vobis, ut arbitror, breviter scripsi: obsecrans et contestans, hanc esse veram gratiam Dei, in qua statis.
 Salutat vos ecclesia quae est in Babylone coelecta, et Marcus filius meus.
 Salutate invicem in osculo sancto. Gratia vobis omnibus qui estis in Christo Iesu. Amen.


Epistola B. Petri Apostoli Secunda



Caput 1

 Simon Petrus, servus et apostolus Iesu Christi, iis qui coaequalem nobiscum sortiti sunt fidem in iustitia Dei nostri, et Salvatoris Iesu Christi.
 Gratia vobis, et pax adimpleatur in cognitione Dei, et Christi Iesu Domini nostri:
 Quomodo omnia nobis divinae virtutis suae, quae ad vitam et pietatem donata sunt, per cognitionem eius, qui vocavit nos propria gloria, et virtute,
 per quem maxima, et pretiosa nobis promissa donavit: ut per haec efficiamini divinae consortes naturae: fugientes eius, quae in mundo est, concupiscentiae corruptionem.
 Vos autem curam omnem subinferentes, ministrate in fide vestra virtutem, in virtute autem scientiam,
 in scientia autem abstinentiam, in abstinentia autem patientiam, in patientia autem pietatem,
 in pietate autem amorem fraternitatis, in amore autem fraternitatis caritatem.
 Haec enim si vobiscum adsint, et superent, non vacuos nec sine fructu vos constituent in Domini nostri Iesu Christi cognitione.
 Cui enim non praesto sunt haec, caecus est, et manu tentans, oblivionem accipiens purgationis veterum suorum delictorum.
 Quapropter fratres, magis satagite ut per bona opera certam vestram vocationem, et electionem faciatis: haec enim facientes, non peccabitis aliquando.
 Sic enim abundanter ministrabitur vobis introitus in aeternum regnum Domini nostri et Salvatoris Iesu Christi.
 Propter quod incipiam vos semper commonere de his: et quidem scientes et confirmatos vos in praesenti veritate.
 Iustum autem arbitror quamdiu sum in hoc tabernaculo, suscitare vos in commonitione:
 certus quod velox est depositio tabernaculi mei secundum quod et Dominus noster Iesus Christus significavit mihi.
 Dabo autem operam et frequenter habere vos post obitum meum, ut horum memoriam faciatis.
 Non enim doctas fabulas secuti notam fecimus vobis Domini nostri Iesu Christi virtutem et praesentiam: sed speculatores facti illius magnitudinis.
 Accipiens enim a Deo Patre honorem et gloriam, voce delapsa ad eum huiuscemodi a magnifica gloria: Hic est Filius meus dilectus, in quo mihi complacui, ipsum audite.
 Et hanc vocem nos audivimus de caelo allatam, cum essemus cum ipso in monte sancto.
 Et habemus firmiorem propheticum sermonem: cui benefacitis attendentes quasi lucernae lucenti in caliginoso loco donec dies elucescat, et lucifer oriatur in cordibus vestris:
 hoc primum intelligentes quod omnis prophetia Scripturae propria interpretatione non fit.
 Non enim voluntate humana allata est aliquando prophetia: sed Spiritu Sancto inspirati, locuti sunt sancti Dei homines.


Caput 2

 Fuerunt vero et pseudoprophetae in populo, sicut et in vobis erunt magistri mendaces, qui introducent sectas perditionis: et eum qui emit eos, Dominum negant, superducentes sibi celerem perditionem.
 Et multi sequentur eorum luxurias, per quos via veritatis blasphemabitur:
 et in avaritia fictis verbis de vobis negotiabuntur: quibus iudicium iam olim non cessat: et perditio eorum non dormitat.
 Si enim Deus angelis peccantibus non pepercit, sed rudentibus inferni detractos in tartarum tradidit cruciandos, in iudicium reservari.
 Et originali mundo non pepercit, sed octavum Noe iustitiae praeconem custodivit, diluvium mundo impiorum inducens.
 Et civitates Sodomorum et Gomorrhaeorum in cinerem redigens, eversione damnavit: exemplum eorum, qui impie acturi sunt, ponens:
 et iustum Lot oppressum a nefandorum iniuria, ac luxuriosa conversatione eripuit:
 aspectu enim, et auditu iustus erat: habitans apud eos, qui de die in diem animam iustam iniquis operibus cruciabant.
 Novit Dominus pios de tentatione eripere: iniquos vero in diem iudicii reservare cruciandos.
 Magis autem eos, qui post carnem in concupiscentia immunditiae ambulant, dominationemque contemnunt, audaces, sibi placentes, sectas non metuunt introducere blasphemantes:
 ubi angeli fortitudine, et virtute cum sint maiores, non portant adversum se execrabile iudicium.
 Hi vero velut irrationabilia pecora, naturaliter in captionem, et in perniciem in his quae ignorant blasphemantes in corruptione sua peribunt,
 percipientes mercedem iniustitiae, voluptatem existimantes diei delicias: coinquinationes, et maculae deliciis affluentes, in conviviis suis luxuriantes vobiscum,
 oculos habentes plenos adulterii, et incessabilis delicti. Pellicientes animas instabiles, cor exercitatum avaritia habentes, maledictionis filii:
 derelinquentes rectam viam erraverunt, secuti viam Balaam ex Bosor, qui mercedem iniquitatis amavit:
 correptionem vero habuit suae vesaniae: subiugale mutum animal, hominis voce loquens, prohibuit prophetae insipientiam.
 Hi sunt fontes sine aqua, et nebulae turbinibus exagitatae, quibus caligo tenebrarum reservatur.
 Superba enim vanitatis loquentes, pelliciunt in desideriis carnis luxuriae eos, qui paululum effugiunt, qui in errore conversantur:
 libertatem illis promittentes, cum ipsi servi sint corruptionem: a quo enim quis superatus est, huius et servus est.
 Si enim refugientes coinquinationes mundi in cognitione Domini nostri, et Salvatoris Iesu Christi, his rursus implicati superantur: facta sunt eis posteriora deteriora prioribus.
 Melius enim erat illis non cognoscere viam iustitiae, quam post agnitionem, retrorsum converti ab eo, quod illis traditum est, sancto mandato.
 Contigit enim eis illud veri proverbii: Canis reversus ad suum vomitum: et, Sus lota in volutabro luti.


Caput 3

 Hanc ecce vobis, carissimi, secundam scribo epistolam, in quibus vestram excito in commonitione sinceram mentem:
 ut memores sitis eorum, quae praedixi, verborum, a sanctis prophetis et apostolorum vestrorum, praeceptorum Domini et Salvatoris.
 Hoc primum scientes, quod venient in novissimis diebus in deceptione illusores, iuxta proprias concupiscentias ambulantes,
 dicentes: Ubi est promissio, aut adventus eius? ex quo enim patres dormierunt, omnia sic perseverant ab initio creaturae.
 Latet enim eos hoc volentes, quod caeli erant prius, et terra de aqua, et per aquam consistens Dei verbo:
 per quae, ille tunc mundus aqua inundatus, periit.
 Caeli autem, qui nunc sunt, et terra eodem verbo repositi sunt, igni reservati in diem iudicii, et perditionis impiorum hominum.
 Unum vero hoc non lateat vos, carissimi, quia unus dies apud Dominum sicut mille anni, et mille anni sicut dies unus.
 Non tardat Dominus promissionem suam, sicut quidam existimant: sed patienter agit propter vos, nolens aliquos perire, sed omnes ad poenitentiam reverti.
 Adveniet autem dies Domini ut fur: in quo caeli magno impetu transient, elementa vero calore solventur, terra autem et quae in ipsa sunt opera, exurentur.
 Cum igitur haec omnia dissolvenda sunt, quales oportet vos esse in sanctis conversationibus, et pietatibus,
 exspectantes, et properantes in adventum diei Domini, per quem caeli ardentes solventur, et elementa ignis ardore tabescent?
 Novos vero caelos, et novam terram secundum promissa ipsius exspectamus, in quibus iustitia habitat.
 Propter quod, carissimi, haec exspectantes, satagite immaculati, et inviolati ei inveniri in pace:
 et Domini nostri longanimitatem, salutem arbitremini: sicut et carissimus frater noster Paulus secundum datam sibi sapientiam scripsit vobis,
 sicut et omnibus epistolis, loquens in eis de his in quibus sunt quaedam difficilia intellectu, quae indocti et instabiles depravant, sicut et ceteras Scripturas, ad suam ipsorum perditionem.
 Vos igitur fratres, praescientes custodite, ne insipientium errore traducti excidatis a propria firmitate:
 crescite vero in gratia, et in cognitione Domini nostri, et Salvatoris Iesu Christi. Ipsi gloria et nunc, et in diem aeternitatis. Amen.


Epistola B. Ioannis Apostoli Prima



Caput 1

 Quod fuit ab initio, quod audivimus, quod vidimus oculis nostris, quod perspeximus, et manus nostrae contrectaverunt de verbo vitae:
 et vita manifestata est, et vidimus, et testamur, et annuntiamus vobis vitam aeternam, quae erat apud Patrem, et apparuit nobis:
 quod vidimus et audivimus, annuntiamus vobis, ut et vos societatem habeatis nobiscum, et societas nostra sit cum Patre, et cum Filio eius Iesu Christo.
 Et haec scribimus vobis ut gaudeatis, et gaudium vestrum sit plenum.
 Et haec est annuntiatio, quam audivimus ab eo, et annuntiamus vobis: quoniam Deus lux est, et tenebrae in eo non sunt ullae.
 Si dixerimus quoniam societatem habemus cum eo, et in tenebris ambulamus, mentimur, et veritatem non facimus.
 Si autem in luce ambulamus sicut et ipse est in luce, societatem habemus ad invicem, et sanguis Iesu Christi, Filii eius, emundat nos ab omni peccato.
 Si dixerimus quoniam peccatum non habemus, ipsi nos seducimus, et veritas in nobis non est.
 Si confiteamur peccata nostra: fidelis est, et iustus, ut remittat nobis peccata nostra, et emundet nos ab omni iniquitate.
 Si dixerimus quoniam non peccavimus, mendacem facimus eum, et verbum eius non est in nobis.


Caput 2

 Filioli mei, haec scribo vobis, ut non peccetis. Sed et si quis peccaverit, advocatum habemus apud Patrem, Iesum Christum iustum:
 et ipse est propitiatio pro peccatis nostris: non pro nostris autem tantum, sed etiam pro totius mundi.
 Et in hoc scimus quoniam cognovimus eum, si mandata eius observemus.
 Qui dicit se nosse eum, et mandata eius non custodit, mendax est, et in hoc veritas non est.
 Qui autem servat verbum eius, vere in hoc caritas Dei perfecta est: et in hoc scimus quoniam in ipso sumus.
 Qui dicit se in ipso manere, debet, sicut ille ambulavit, et ipse ambulare.
 Carissimi, non mandatum novum scribo vobis, sed mandatum vetus, quod habuistis ab initio. Mandatum vetus est verbum, quod audistis.
 Iterum mandatum novum scribo vobis, quod verum est et in ipso, et in vobis: quia tenebrae transierunt, et verum lumen iam lucet.
 Qui dicit se in luce esse, et fratrem suum odit, in tenebris est usque adhuc.
 Qui diligit fratrem suum, in lumine manet, et scandalum in eo non est.
 Qui autem odit fratrem suum, in tenebris est, et in tenebris ambulat, et nescit quo eat: quia tenebrae obcaecaverunt oculos eius.
 Scribo vobis, filioli, quoniam remittuntur vobis peccata propter nomen eius.
 Scribo vobis, patres, quoniam cognovistis eum, qui ab initio est. Scribo vobis, adolescentes, quoniam vicistis malignum.
 Scribo vobis, infantes, quoniam cognovistis patrem. Scribo vobis iuvenes, quoniam fortes estis, et verbum Dei manet in vobis, et vicistis malignum.
 Nolite diligere mundum, neque ea quae in mundo sunt. Si quis diligit mundum, non est caritas Patris in eo:
 quoniam omne quod est in mundo, concupiscentia carnis est, et concupiscentia oculorum, et superbia vitae: quae non est ex Patre, sed ex mundo est.
 Et mundus transit, et concupiscentia eius: qui autem facit voluntatem Dei manet in aeternum.
 Filioli, novissima hora est: et sicut audistis quia antichristus venit, et nunc antichristi multi facti sunt; unde scimus, quia novissima hora est.
 Ex nobis prodierunt, sed non erant ex nobis, nam, si fuissent ex nobis, permansissent utique nobiscum: sed ut manifesti sint quoniam non sunt omnes ex nobis.
 Sed vos unctionem habetis a Sancto, et nostis omnia.
 Non scripsi vobis quasi ignorantibus veritatem, sed quasi scientibus eam: et quoniam omne mendacium ex veritate non est.
 Quis est mendax, nisi is qui negat quoniam Iesus est Christus? Hic est antichristus, qui negat Patrem, et Filium.
 Omnis qui negat Filium, nec Patrem habet: qui confitetur Filium, et Patrem habet.
 Vos quod audistis ab initio, in vobis permaneat: si in vobis permanserit quod audistis ab initio, et vos in Filio et Patre manebitis.
 Et haec est repromissio, quam ipse pollicitus est nobis, vitam aeternam.
 Haec scripsi vobis de his, qui seducant vos.
 Et vos unctionem, quam accepistis ab eo, maneat in vobis. Et non necesse habetis ut aliquis doceat vos: sed sicut unctio eius docet vos de omnibus, et verum est, et non est mendacium. Et sicut docuit vos: manete in eo.
 Et nunc, filioli, manete in eo: ut cum apparuerit, habeamus fiduciam, et non confundamur ab eo in adventu eius.
 Si scitis quoniam iustus est, scitote quoniam et omnis, qui facit iustitiam, ex ipso natus est.


Caput 3

 Videte qualem caritatem dedit nobis Pater, ut filii Dei nominemur et simus. Propter hoc mundus non novit nos: quia non novit eum.
 Carissimi, nunc filii Dei sumus: et nondum apparuit quid erimus. Scimus quoniam cum apparuerit, similes ei erimus: quoniam videbimus eum sicuti est.
 Et omnis qui habet hanc spem in eo, sanctificat se, sicut et ille sanctus est.
 Omnis qui facit peccatum, et iniquitatem facit: et peccatum est iniquitas.
 Et scitis quia ille apparuit ut peccata nostra tolleret: et peccatum in eo non est.
 Omnis qui in eo manet, non peccat: et omnis qui peccat, non vidit eum, nec cognovit eum.
 Filioli, nemo vos seducat. Qui facit iustitiam, iustus est, sicut et ille iustus est.
 Qui facit peccatum, ex diabolo est: quoniam ab initio diabolus peccat. In hoc apparuit Filius Dei, ut dissolvat opera diaboli.
 Omnis qui natus est ex Deo, peccatum non facit: quoniam semen ipsius in eo manet, et non potest peccare, quoniam ex Deo natus est.
 In hoc manifesti sunt filii Dei, et filii diaboli. Omnis qui non est iustus, non est ex Deo, et qui non diligit fratrem suum:
 quoniam haec est annuntiatio, quam audistis ab initio, ut diligatis alterutrum.
 Non sicut Cain, qui ex maligno erat, et occidit fratrem suum. Et propter quid occidit eum? Quoniam opera eius maligna erant: fratris autem eius, iusta.
 Nolite mirari, fratres, si odit vos mundus.
 Nos scimus quoniam translati sumus de morte ad vitam, quoniam diligimus fratres. Qui non diligit, manet in morte:
 omnis qui odit fratrem suum, homicida est. Et scitis quoniam omnis homicida non habet vitam aeternam in semetipso manentem.
 In hoc cognovimus caritatem Dei, quoniam ille animam suam pro nobis posuit: et nos debemus pro fratribus animas ponere.
 Qui habuerit substantiam huius mundi, et viderit fratrem suum necessitatem habere, et clauserit viscera sua ab eo: quomodo caritas Dei manet in eo?
 Filioli mei, non diligamus verbo neque lingua, sed opere et veritate:
 in hoc cognoscimus quoniam ex veritate sumus: et in conspectu eius suadebimus corda nostra.
 Quoniam si reprehenderit nos cor nostrum: maior est Deus corde nostro, et novit omnia.
 Carissimi, si cor nostrum non reprehenderit nos, fiduciam habemus ad Deum:
 et quidquid petierimus, accipiemus ab eo: quoniam mandata eius custodimus, et ea, quae sunt placita coram eo, facimus.
 Et hoc est mandatum eius: ut credamus in nomine Filii eius Iesu Christi: et diligamus alterutrum, sicut dedit mandatum nobis.
 Et qui servat mandata eius, in illo manet, et ipse in eo: et in hoc scimus quoniam manet in nobis, de Spiritu quem dedit nobis.


Caput 4

 Carissimi, nolite omni spiritui credere, sed probate spiritus si ex Deo sint: quoniam multi pseudoprophetae exierunt in mundum.
 In hoc cognoscitur Spiritus Dei: omnis spiritus qui confitetur Iesum Christum in carne venisse, ex Deo est:
 et omnis spiritus qui solvit Iesum, ex Deo non est, et hic est antichristus, de quo audistis quoniam venit, et nunc iam in mundo est.
 Vos ex Deo estis filioli, et vicistis eum, quoniam maior est qui in vobis est, quam qui in mundo.
 Ipsi de mundo sunt: ideo de mundo loquuntur, et mundus eos audit.
 Nos ex Deo sumus. Qui novit Deum, audit nos; qui non est ex Deo, non audit nos: in hoc cognoscimus Spiritum veritatis, et spiritum erroris.
 Carissimi, diligamus nos invicem: quia caritas ex Deo est. Et omnis qui diligit, ex Deo natus est, et cognoscit Deum.
 Qui non diligit, non novit Deum: quoniam Deus caritas est.
 In hoc apparuit caritas Dei in nobis, quoniam Filium suum unigenitum misit Deus in mundum, ut vivamus per eum.
 In hoc est caritas: non quasi nos dilexerimus Deum, sed quoniam ipse prior dilexit nos, et misit Filium suum propitiationem pro peccatis nostris.
 Carissimi, si sic Deus dilexit nos: et nos debemus alterutrum diligere.
 Deum nemo vidit umquam. Si diligamus invicem, Deus in nobis manet, et caritas eius in nobis perfecta est.
 In hoc cognoscimus quoniam in eo manemus, et ipse in nobis: quoniam de Spiritu suo dedit nobis.
 Et nos vidimus, et testificamur quoniam Pater misit Filium suum Salvatorem mundi.
 Quisquis confessus fuerit quoniam Iesus est Filius Dei, Deus in eo manet, et ipse in Deo.
 Et nos cognovimus, et credidimus caritati, quam habet Deus in nobis. Deus caritas est: et qui manet in caritate, in Deo manet, et Deus in eo.
 In hoc perfecta est caritas Dei nobiscum, ut fiduciam habeamus in die iudicii: quia sicut ille est, et nos sumus in hoc mundo.
 Timor non est in caritate: sed perfecta caritas foras mittit timorem, quoniam timor poenam habet: qui autem timet, non est perfectus in caritate.
 Nos ergo diligamus Deum, quoniam Deus prior dilexit nos.
 Si quis dixerit: Quoniam diligo Deum, et fratrem suum oderit, mendax est. Qui enim non diligit fratrem suum quem vidit, Deum, quem non vidit, quomodo potest diligere?
 Et hoc mandatum habemus a Deo: ut qui diligit Deum, diligat et fratrem suum.


Caput 5

 Omnis qui credit quoniam Iesus est Christus, ex Deo natus est. Et omnis qui diligit eum qui genuit, diligit et eum qui natus est ex eo.
 In hoc cognoscimus quoniam diligamus natos Dei, cum Deum diligamus, et mandata eius faciamus.
 Haec est enim caritas Dei, ut mandata eius custodiamus: et mandata eius gravia non sunt.
 Quoniam omne quod natum est ex Deo, vincit mundum: et haec est victoria, quae vincit mundum, fides nostra.
 Quis est, qui vincit mundum, nisi qui credit quoniam Iesus est Filius Dei?
 Hic est, qui venit per aquam et sanguinem, Iesus Christus: non in aqua solum, sed in aqua et sanguine. Et Spiritus est, qui testificatur quoniam Christus est veritas.
 Quoniam tres sunt, qui testimonium dant in caelo: Pater, Verbum, et Spiritus Sanctus: et hi tres unum sunt.
 Et tres sunt, qui testimonium dant in terra: spiritus, et aqua, et sanguis: et hi tres unum sunt.
 Si testimonium hominum accipimus, testimonium Dei maius est: quoniam hoc est testimonium Dei, quod maius est, quoniam testificatus est de Filio suo.
 Qui credit in Filium Dei, habet testimonium Dei in se. Qui non credit Filio, mendacem facit eum: quia non credit in testimonium quod testificatus est Deus de Filio suo.
 Et hoc est testimonium, quoniam vitam aeternam dedit nobis Deus: et haec vita in Filio eius est.
 Qui habet Filium, habet vitam: qui non habet Filium, vitam non habet.
 Haec scribo vobis ut sciatis quoniam vitam habetis aeternam, qui creditis in nomine Filii Dei.
 Et haec est fiducia, quam habemus ad eum: quia quodcumque petierimus, secundum voluntatem eius, audit nos.
 Et scimus quia audit nos quidquid petierimus: scimus quoniam habemus petitiones quas postulamus ab eo.
 Qui scit fratrem suum peccare peccatum non ad mortem, petat, et dabitur ei vita peccanti non ad mortem. Est peccatum ad mortem: non pro illo dico ut roget quis.
 Omnis iniquitas, peccatum est: et est peccatum ad mortem.
 Scimus quia omnis qui natus est ex Deo, non peccat: sed generatio Dei conservat eum, et malignus non tangit eum.
 Scimus quoniam ex Deo sumus: et mundus totus in maligno positus est.
 Et scimus quoniam Filius Dei venit, et dedit nobis sensum ut cognoscamus verum Deum, et simus in vero Filio eius. Hic est verus Deus, et vita aeterna.
 Filioli, custodite vos a simulacris. Amen.


Epistola B. Ioannis Apostoli Secunda



Caput 1

 Senior Electae dominae, et natis eius, quos ego diligo in veritate, et non ego solus, sed et omnes qui cognoverunt veritatem,
 propter veritatem, quae permanet in nobis, et nobiscum erit in aeternum.
 Sit vobiscum gratia, misericordia, pax a Deo Patre, et a Christo Iesu Filio Patris in veritate, et caritate.
 Gavisus sum valde, quoniam inveni de filiis tuis ambulantes in veritate, sicut mandatum accepimus a Patre.
 Et nunc rogo te domina, non tamquam mandatum novum scribens tibi, sed quod habuimus ab initio, ut diligamus alterutrum.
 Et haec est caritas, ut ambulemus secundum mandata eius. Hoc est enim mandatum, ut quemadmodum audistis ab initio, in eo ambuletis.
 Quoniam multi seductores exierunt in mundum, qui non confitentur Iesum Christum venisse in carnem: hic est seductor, et antichristus.
 Videte vosmetipsos, ne perdatis quae operati estis: sed ut mercedem plenam accipiatis.
 Omnis qui recedit, et non permanet in doctrina Christi, Deum non habet: qui permanet in doctrina, hic et Patrem et Filium habet.
 Si quis venit ad vos, et hanc doctrinam non affert, nolite recipere eum in domum, nec Ave ei dixeritis.
 Qui enim dicit illi Ave, communicat operibus eius malignis.
 Plura habens vobis scribere, nolui per cartam et atramentum: spero enim me futurum apud vos, et os ad os loqui: ut gaudium vestrum plenum sit.
 Salutant te filii sororis tuae Electae.


Epistola B. Ioannis Apostoli Tertia



Caput 1

 Senior Gaio carissimo, quem ego diligo in veritate.
 Carissime, de omnibus orationem facio prospere te ingredi, et valere sicut prospere agit anima tua.
 Gavisus sum valde venientibus fratribus, et testimonium perhibentibus veritati tuae, sicut tu in veritate ambulas.
 Maiorem horum non habeo gratiam, quam ut audiam filios meos in veritate ambulare.
 Carissime, fideliter facis quidquid operaris in fratres, et hoc in peregrinos,
 qui testimonium reddiderunt caritati tuae in conspectu ecclesiae: quos, benefaciens, deduces digne Deo.
 Pro nomine enim eius profecti sunt, nihil accipientes a gentibus.
 Nos ergo debemus suscipere huiusmodi, ut cooperatores simus veritatis.
 Scripsissem forsitan ecclesiae: sed is qui amat primatum gerere in eis, Diotrephes, non recipit nos:
 propter hoc si venero, commonebo eius opera, quae facit, verbis malignis garriens in nos: et quasi non ei ista sufficiant, neque ipse suscipit fratres: et eos qui suscipiunt, prohibet, et de ecclesia eiicit.
 Carissime, noli imitari malum, sed quod bonum est. Qui benefacit, ex Deo est: qui malefacit, non vidit Deum.
 Demetrio testimonium redditur ab omnibus, et ab ipsa veritate, sed et nos testimonium perhibemus: et nosti quoniam testimonium nostrum verum est.
 Multa habui tibi scribere: sed nolui per atramentum et calamum scribere tibi.
 Spero autem protinus te videre, et os ad os loquemur. Pax tibi. Salutant te amici. Saluta amicos nominatim.


Epistola Catholica B. Iudae Apostoli



Caput 1

 Iudas Iesu Christi servus, frater autem Iacobi, his qui sunt in Deo Patre dilectis, et Christo Iesu conservatis, et vocatis.
 Misericordia vobis, et pax, et caritas adimpleatur.
 Carissimi, omnem sollicitudinem faciens scribendi vobis de communi vestra salute, necesse habui scribere vobis: deprecans supercertari semel traditae sanctis fidei.
 Subintroierunt enim quidam homines (qui olim praescripti sunt in hoc iudicium) impii, Dei nostri gratiam transferentes in luxuriam, et solum Dominatorem, et Dominum nostrum Iesum Christum negantes.
 Commonere autem vos volo, scientes semel omnia, quoniam Iesus populum de terra Aegypti salvans, secundo eos, qui non crediderunt, perdidit:
 angelos vero, qui non servaverunt suum principatum, sed dereliquerunt suum domicilium, in iudicium magni diei, vinculis aeternis sub caligine reservavit.
 Sicut Sodoma, et Gomorrha, et finitimae civitates simili modo exfornicatae, et abeuntes post carnem alteram, factae sunt exemplum, ignis aeterni poenam sustinentes.
 Similiter et hi carnem quidem maculant, dominationem autem spernunt, maiestatem autem blasphemant.
 Cum Michael Archangelus cum diabolo disputans altercaretur de Moysi corpore, non est ausus iudicium inferre blasphemiae: sed dixit: Imperet tibi Dominus.
 Hi autem quaecumque quidem ignorant, blasphemant: quaecumque autem naturaliter, tamquam muta animalia, norunt, in his corrumpuntur.
 Vae illis, quia in via Cain abierunt, et errore Balaam mercede effusi sunt, et in contradictione Core perierunt!
 Hi sunt in epulis suis maculae, convivantes sine timore, semetipsos pascentes, nubes sine aqua, quae a ventis circumferentur, arbores autumnales, infructuosae, bis mortuae, eradicatae,
 fluctus feri maris, despumantes suas confusiones, sidera errantia: quibus procella tenebrarum servata est in aeternum.
 Prophetavit autem et de his septimus ab Adam Enoch, dicens: Ecce venit Dominus in sanctis millibus suis
 facere iudicium contra omnes, et arguere omnes impios de omnibus operibus impietatis eorum, quibus impie egerunt, et de omnibus duris, quae locuti sunt contra Deum peccatores impii.
 Hi sunt murmuratores querulosi, secundum desideria sua ambulantes, et os eorum loquitur superba, mirantes personas quaestus causa.
 Vos autem carissimi, memores estote verborum, quae praedicta sunt ab apostolis Domini nostri Iesu Christi,
 qui dicebant vobis, quoniam in novissimo tempore venient illusores, secundum desideria sua ambulantes in impietatibus.
 Hi sunt, qui segregant semetipsos, animales, Spiritum non habentes.
 Vos autem carissimi superaedificantes vosmetipsos sanctissimae vestrae fidei, in Spiritu Sancto orantes,
 vosmetipsos in dilectione Dei servate, exspectantes misericordiam Domini nostri Iesu Christi in vitam aeternam.
 Et hos quidem arguite iudicatos:
 illos vero salvate, de igne rapientes. Aliis autem miseremini in timore: odientes et eam, quae carnalis est, maculatam tunicam.
 Ei autem qui potens est vos conservare sine peccato et constituere ante conspectum gloriae suae immaculatos in exsultatione in adventu Domini nostri Iesu Christi,
 soli Deo Salvatori nostro, per Iesum Christum Dominum nostrum, gloria et magnificentia, imperium et potestas ante omne saeculum, et nunc, et in omnia saecula saeculorum. Amen.


Apocalypsis B. Ioannis Apostoli



Caput 1

 Apocalypsis Iesu Christi, quam dedit illi Deus palam facere servis suis, quae oportet fieri cito: et significavit, mittens per angelum suum servo suo Ioanni,
 qui testimonium perhibuit verbo Dei, et testimonium Iesu Christi, quaecumque vidit.
 Beatus qui legit, et audit verba prophetiae huius, et servat ea, quae in ea scripta sunt: tempus enim prope est.
 Ioannes septem ecclesiis, quae sunt in Asia. Gratia vobis, et pax ab eo, qui est, et qui erat, et qui venturus est: et a septem spiritibus qui in conspectu throni eius sunt:
 et a Iesu Christo, qui est testis fidelis, primogenitus mortuorum, et princeps regum terrae, qui dilexit nos, et lavit nos a peccatis nostris in sanguine suo,
 et fecit nos regnum, et sacerdotes Deo et Patri suo: ipsi gloria et imperium in saecula saeculorum. Amen.
 Ecce venit cum nubibus, et videbit eum omnis oculus, et qui eum pupugerunt. Et plangent se super eum omnes tribus terrae. Etiam: amen.
 Ego sum alpha et omega, principium et finis, dicit Dominus Deus: qui est, et qui erat, et qui venturus est, omnipotens.
 Ego Ioannes frater vester, et particeps in tribulatione, et regno, et patientia in Christo Iesu: fui in insula, quae appellatur Patmos, propter verbum Dei, et testimonium Iesu:
 fui in spiritu in dominica die, et audivi post me vocem magnam tamquam tubae,
 dicentis: Quod vides, scribe in libro: et mitte septem ecclesiis, quae sunt in Asia, Epheso, et Smyrnae, et Pergamo, et Thyatirae, et Sardis, et Philadelphiae, et Laodiciae.
 Et conversus sum ut viderem vocem, quae loquebatur mecum: et conversus vidi septem candelabra aurea:
 et in medio septem candelabrorum aureorum, similem Filio hominis vestitum podere, et praecinctum ad mamillas zona aurea:
 caput autem eius, et capilli erant candidi tamquam lana alba, et tamquam nix, et oculi eius tamquam flamma ignis:
 et pedes eius similes auricalco, sicut in camino ardenti, et vox illius tamquam vox aquarum multarum:
 et habebat in dextera sua stellas septem: et de ore eius gladius utraque parte acutus exibat: et facies eius sicut sol lucet in virtute sua.
 Et cum vidissem eum, cecidi ad pedes eius tamquam mortuus. Et posuit dexteram suam super me, dicens: Noli timere: ego sum primus, et novissimus,
 et vivus, et fui mortuus, et ecce sum vivens in saecula saeculorum: et habeo claves mortis, et inferni.
 Scribe ergo quae vidisti, et quae sunt, et quae oportet fieri post haec.
 Sacramentum septem stellarum, quas vidisti in dextera mea, et septem candelabra aurea: septem stellae, angeli sunt septem ecclesiarum: et candelabra septem, septem ecclesiae sunt.


Caput 2

 Angelo Ephesi ecclesiae scribe: Haec dicit, qui tenet septem stellas in dextera sua, qui ambulat in medio septem candelabrorum aureorum:
 Scio opera tua, et laborem, et patientiam tuam, et quia non potes sustinere malos: et tentasti eos, qui se dicunt apostolos esse, et non sunt: et invenisti eos mendaces:
 et patientiam habes, et sustinuisti propter nomen meum, et non defecisti.
 Sed habeo adversum te, quod caritatem tuam primam reliquisti.
 Memor esto itaque unde excideris: et age poenitentiam, et prima opera fac: sin autem, venio tibi, et movebo candelabrum tuum de loco suo, nisi poenitentiam egeris.
 Sed hoc habes, quia odisti facta Nicolaitarum, quae et ego odi.
 Qui habet aurem, audiat quid Spiritus dicat ecclesiis: Vincenti dabo edere de ligno vitae, quod est in paradiso Dei mei.
 Et angelo Smyrnae ecclesiae scribe: Haec dicit primus, et novissimus, qui fuit mortuus, et vivit:
 Scio tribulationem tuam, et paupertatem tuam, sed dives es: et blasphemaris ab his, qui se dicunt Iudaeos esse, et non sunt, sed sunt synagoga Satanae.
 Nihil horum timeas quae passurus es. Ecce missurus est diabolus aliquos ex vobis in carcerem ut tentemini: et habebitis tribulationem diebus decem. Esto fidelis usque ad mortem, et dabo tibi coronam vitae.
 Qui habet aurem, audiat quid Spiritus dicat ecclesiis: Qui vicerit, non laedetur a morte secunda.
 Et angelo Pergami ecclesiae scribe: Haec dicit qui habet rhomphaeam utraque parte acutam:
 Scio ubi habitas, ubi sedes est Satanae: et tenes nomen meum, et non negasti fidem meam. Et in diebus illis Antipas testis meus fidelis, qui occisus est apud vos ubi Satanas habitat.
 Sed habeo adversus te pauca: quia habes illic tenentes doctrinam Balaam, qui docebat Balac mittere scandalum coram filiis Israel, edere, et fornicari:
 ita habes et tu tenentes doctrinam Nicolaitarum.
 Similiter poenitentiam age: si quominus veniam tibi cito, et pugnabo cum illis in gladio oris mei.
 Qui habet aurem, audiat quid Spiritus dicat ecclesiis: Vincenti dabo manna absconditum, et dabo illi calculum candidum: et in calculo nomen novum scriptum, quod nemo scit, nisi qui accipit.
 Et angelo Thyatirae ecclesiae scribe: Haec dicit Filius Dei, qui habet oculos tamquam flammam ignis, et pedes eius similes auricalco:
 Novi opera tua, et fidem, et caritatem tuam, et ministerium, et patientiam tuam, et opera tua novissima plura prioribus.
 Sed habeo adversus te pauca: quia permittis mulierem Iezabel, quae se dicit propheten, docere, et seducere servos meos, fornicari, et manducare de idolothytis.
 Et dedi illi tempus ut poenitentiam ageret: et non vult poenitere a fornicatione sua.
 Ecce mittam eam in lectum: et qui moechantur cum ea, in tribulatione maxima erunt, nisi poenitentiam ab operibus suis egerint.
 Et filios eius interficiam in morte, et scient omnes ecclesiae, quia ego sum scrutans renes, et corda: et dabo unicuique vestrum secundum opera sua. Vobis autem dico,
 et ceteris qui Thyatirae estis: quicumque non habent doctrinam hanc, et qui non cognoverunt altitudines Satanae, quemadmodum dicunt, non mittam super vos aliud pondus:
 tamen id quod habetis, tenete donec veniam.
 Et qui vicerit, et custodierit usque in finem opera mea, dabo illi potestatem super gentes,
 et reget eas in virga ferrea, et tamquam vas figuli confringentur,
 sicut et ego accepi a Patre meo: et dabo illi stellam matutinam.
 Qui habet aurem, audiat quid Spiritus dicat ecclesiis.


Caput 3

 Et angelo ecclesiae Sardis scribe: Haec dicit qui habet septem spiritus Dei, et septem stellas: Scio opera tua, quia nomen habes quod vivas, et mortuus es.
 Esto vigilans, et confirma cetera, quae moritura erant. Non enim invenio opera tua plena coram Deo meo.
 In mente ergo habe qualiter acceperis, et audieris, et serva, et poenitentiam age. Si ergo non vigilaveris, veniam ad te tamquam fur et nescies qua hora veniam ad te.
 Sed habes pauca nomina in Sardis qui non inquinaverunt vestimenta sua: et ambulabunt mecum in albis, quia digni sunt.
 Qui vicerit, sic vestietur vestimentis albis, et non delebo nomen eius de libro vitae, et confitebor nomen eius coram Patre meo, et coram angelis eius.
 Qui habet aurem, audiat quid Spiritus dicat ecclesiis.
 Et angelo Philadelphiae ecclesiae scribe: Haec dicit Sanctus et Verus, qui habet clavem David: qui aperit, et nemo claudit: claudit, et nemo aperit:
 Scio opera tua. Ecce dedi coram te ostium apertum, quod nemo potest claudere: quia modicam habes virtutem, et servasti verbum meum, et non negasti nomen meum.
 Ecce dabo de synagoga Satanae, qui dicunt se Iudaeos esse, et non sunt, sed mentiuntur: ecce faciam illos ut veniant, et adorent ante pedes tuos: et scient quia ego dilexi te,
 quoniam servasti verbum patientiae meae, et ego servabo te ab hora tentationis, quae ventura est in orbem universum tentare habitantes in terra.
 Ecce venio cito: tene quod habes, ut nemo accipiat coronam tuam.
 Qui vicerit, faciam illum columnam in templo Dei mei, et foras non egredietur amplius: et scribam super eum nomen Dei mei, et nomen civitatis Dei mei novae Ierusalem, quae descendit de caelo a Deo meo, et nomen meum novum.
 Qui habet aurem, audiat quid Spiritus dicat ecclesiis.
 Et angelo Laodiciae ecclesiae scribe: Haec dicit: Amen, testis fidelis et verus, qui est principium creaturae Dei.
 Scio opera tua: quia neque frigidus es, neque calidus: utinam frigidus esses, aut calidus:
 sed quia tepidus es, et nec frigidus, nec calidus, incipiam te evomere ex ore meo:
 quia dicis: Quod dives sum, et locupletatus, et nullius egeo: et nescis quia tu es miser, et miserabilis, et pauper, et caecus, et nudus.
 Suadeo tibi emere a me aurum ignitum probatum, ut locuples fias, et vestimentis albis induaris, et non appareat confusio nuditatis tuae, et collyrio inunge oculos tuos ut videas.
 Ego quos amo, arguo, et castigo. Aemulare ergo, et poenitentiam age.
 Ecce sto ad ostium, et pulso: si quis audierit vocem meam, et aperuerit mihi ianuam, intrabo ad illum, et coenabo cum illo, et ipse mecum.
 Qui vicerit, dabo ei sedere mecum in throno meo: sicut et ego vici, et sedi cum Patre meo in throno eius.
 Qui habet aurem, audiat quid Spiritus dicat ecclesiis.


Caput 4

 Post haec vidi: et ecce ostium apertum in caelo, et vox prima, quam audivi tamquam tubae loquentis mecum, dicens: Ascende huc, et ostendam tibi quae oportet fieri post haec.
 Et statim fui in spiritu: et ecce sedes posita erat in caelo, et supra sedem sedens.
 Et qui sedebat similis erat aspectui lapidis iaspidis, et sardinis: et iris erat in circuitu sedis similis visioni smaragdinae.
 Et in circuitu sedis sedilia viginti quatuor: et super thronos viginti quatuor seniores sedentes, circumamicti vestimentis albis, et in capitibus eorum coronae aureae.
 Et de throno procedebant fulgura, et voces, et tonitrua: et septem lampades ardentes ante thronum, qui sunt septem spiritus Dei.
 Et in conspectu sedis tamquam mare vitreum simile crystallo: et in medio sedis, et in circuitu sedis quatuor animalia plena oculis ante et retro.
 Et animal primum simile leoni, et secundum animal simile vitulo, et tertium animal habens faciem quasi hominis, et quartum animal simile aquilae volanti.
 Et quatuor animalia, singula eorum habebant alas senas: et in circuitu, et intus plena sunt oculis: et requiem non habebant die ac nocte, dicentia: Sanctus, Sanctus, Sanctus Dominus Deus omnipotens, qui erat, et qui est, et qui venturus est.
 Et cum darent illa animalia gloriam, et honorem, et benedictionem sedenti super thronum, viventi in saecula saeculorum,
 procidebant viginti quatuor seniores ante sedentem in throno, et adorabant viventem in saecula saeculorum, et mittebant coronas suas ante thronum, dicentes:
 Dignus es Domine Deus noster accipere gloriam, et honorem, et virtutem: quia tu creasti omnia, et propter voluntatem tuam erant, et creata sunt.


Caput 5

 Et vidi in dextera sedentis supra thronum, librum scriptum intus et foris, signatum sigillis septem.
 Et vidi angelum fortem, praedicantem voce magna: Quis est dignus aperire librum, et solvere signacula eius?
 Et nemo poterat neque in caelo, neque in terra, neque subtus terram aperire librum, neque respicere illum.
 Et ego flebam multum, quoniam nemo dignus inventus est aperire librum, nec videre eum.
 Et unus de senioribus dixit mihi: Ne fleveris: ecce vicit leo de tribu Iuda, radix David, aperire librum, et solvere septem signacula eius.
 Et vidi: et ecce in medio throni et quatuor animalium, et in medio seniorum, Agnum stantem tamquam occisum, habentem cornua septem, et oculos septem: qui sunt septem spiritus Dei, missi in omnem terram.
 Et venit: et accepit de dextera sedentis in throno librum.
 Et cum aperuisset librum, quatuor animalia, et viginti quatuor seniores ceciderunt coram Agno, habentes singuli citharas, et phialas aureas plenas odoramentorum, quae sunt orationes sanctorum:
 et cantabant canticum novum, dicentes: Dignus es, Domine, accipere librum, et aperire signacula eius: quoniam occisus es, et redemisti nos Deo in sanguine tuo ex omni tribu, et lingua, et populo, et natione:
 et fecisti nos Deo nostro regnum, et sacerdotes: et regnabimus super terram.
 Et vidi, et audivi vocem angelorum multorum in circuitu throni, et animalium, et seniorum: et erat numerus eorum millia millium,
 dicentium voce magna: Dignus est Agnus, qui occisus est, accipere virtutem, et divinitatem, et sapientiam, et fortitudinem, et honorem, et gloriam, et benedictionem.
 Et omnem creaturam, quae in caelo est, et super terram, et sub terra, et quae sunt in mari, et quae in eo: omnes audivi dicentes: Sedenti in throno, et Agno, benedictio et honor, et gloria, et potestas in saecula saeculorum.
 Et quatuor animalia dicebant: Amen. Et viginti quatuor seniores ceciderunt in facies suas: et adoraverunt viventem in saecula saeculorum.


Caput 6

 Et vidi quod aperuisset Agnus unum de septem sigillis, et audivi unum de quatuor animalibus, dicens tamquam vocem tonitrui: Veni, et vide.
 Et vidi: et ecce equus albus, et qui sedebat super illum, habebat arcum, et data est ei corona, et exivit vincens ut vinceret.
 Et cum aperuisset sigillum secundum, audivi secundum animal, dicens: Veni, et vide.
 Et exivit alius equus rufus: et qui sedebat super illum, datum est ei ut sumeret pacem de terra, et ut invicem se interficiant, et datus est ei gladius magnus.
 Et cum aperuisset sigillum tertium, audivi tertium animal, dicens: Veni, et vide. Et ecce equus niger: et qui sedebat super illum, habebat stateram in manu sua.
 Et audivi tamquam vocem in medio quatuor animalium dicentium: Bilibris tritici denario et tres bilibres hordei denario, et vinum, et oleum ne laeseris.
 Et cum aperuisset sigillum quartum, audivi vocem quarti animalis dicentis: Veni, et vide.
 Et ecce equus pallidus: et qui sedebat super eum, nomen illi Mors, et infernus sequebatur eum, et data est illi potestas super quatuor partes terrae, interficere gladio, fame, et morte, et bestiis terrae.
 Et cum aperuisset sigillum quintum, vidi subtus altare animas interfectorum propter verbum Dei, et propter testimonium, quod habebant:
 et clamabant voce magna, dicentes: Usquequo Domine (sanctus et verus), non iudicas, et non vindicas sanguinem nostrum de iis qui habitant in terra?
 Et datae sunt illis singulae stolae albae: et dictum est illis ut requiescerent adhuc tempus modicum donec compleantur conservi eorum, et fratres eorum, qui interficiendi sunt sicut et illi.
 Et vidi cum aperuisset sigillum sextum: et ecce terraemotus magnus factus est, et sol factus est niger tamquam saccus cilicinus: et luna tota facta est sicut sanguis:
 et stellae de caelo ceciderunt super terram, sicut ficus emittit grossos suos cum a vento magno movetur:
 et caelum recessit sicut liber involutus: et omnis mons, et insulae de locis suis motae sunt:
 et reges terrae, et principes, et tribuni, et divites, et fortes, et omnis servus, et liber absconderunt se in speluncis, et in petris montium:
 et dicunt montibus, et petris: Cadite super nos, et abscondite nos a facie sedentis super thronum, et ab ira Agni:
 quoniam venit dies magnus irae ipsorum: et quis poterit stare?


Caput 7

 Post haec vidi quatuor angelos stantes super quatuor angulos terrae, tenentes quatuor ventos terrae, ne flarent super terram, neque super mare, neque in ullam arborem.
 Et vidi alterum angelum ascendentem ab ortu solis, habentem signum Dei vivi: et clamavit voce magna quatuor angelis, quibus datum est nocere terrae et mari,
 dicens: Nolite nocere terrae, et mari, neque arboribus, quoadusque signemus servos Dei nostri in frontibus eorum.
 Et audivi numerum signatorum, centum quadraginta quatuor millia signati, ex omni tribu filiorum Israel.
 Ex tribu Iuda duodecim millia signati: ex tribu Ruben duodecim millia signati: ex tribu Gad duodecim millia signati:
 ex tribu Aser duodecim millia signati: ex tribu Nephthali duodecim millia signati: ex tribu Manasse duodecim millia signati:
 ex tribu Simeon duodecim millia signati: ex tribu Levi duodecim millia signati: ex tribu Issachar duodecim millia signati:
 ex tribu Zabulon duodecim millia signati: ex tribu Ioseph duodecim millia signati: ex tribu Beniamin duodecim millia signati.
 Post haec vidi turbam magnam, quam dinumerare nemo poterat, ex omnibus gentibus, et tribubus, et populis, et linguis: stantes ante thronum, et in conspectu Agni, amicti stolis albis, et palmae in manibus eorum:
 et clamabant voce magna, dicentes: Salus Deo nostro, qui sedet super thronum, et Agno.
 Et omnes angeli stabant in circuitu throni, et seniorum, et quatuor animalium: et ceciderunt in conspectu throni in facies suas, et adoraverunt Deum,
 dicentes: Amen. Benedictio, et claritas, et sapientia, et gratiarum actio, honor, et virtus, et fortitudo Deo nostro in saecula saeculorum. Amen.
 Et respondit unus de senioribus et dixit mihi: Hi, qui amicti sunt stolis albis, qui sunt? et unde venerunt?
 Et dixi illi: Domine mi, tu scis. Et dixit mihi: Hi sunt, qui venerunt de tribulatione magna, et laverunt stolas suas, et dealbaverunt eas in sanguine Agni.
 Ideo sunt ante thronum Dei, et serviunt ei die ac nocte in templo eius: et qui sedet in throno, habitabit super illos:
 non esurient, neque sitient amplius, nec cadet super illos sol, neque ullus aestus:
 quoniam Agnus, qui in medio throni est, reget illos et deducet eos ad vitae fontes aquarum, et absterget Deus omnem lacrimam ab oculis eorum.


Caput 8

 Et cum aperuisset sigillum septimum, factum est silentium in caelo, quasi media hora.
 Et vidi septem angelos stantes in conspectu Dei: et datae sunt illis septem tubae.
 Et alius angelus venit, et stetit ante altare habens thuribulum aureum: et data sunt illi incensa multa, ut daret de orationibus sanctorum omnium super altare aureum, quod est ante thronum Dei.
 Et ascendit fumus incensorum de orationibus sanctorum de manu angeli coram Deo.
 Et accepit angelus thuribulum, et implevit illud de igne altaris, et misit in terram: et facta sunt tonitrua, et voces, et fulgura, et terraemotus magnus.
 Et septem angeli, qui habebant septem tubas, praeparaverunt se ut tuba canerent.
 Et primus angelus tuba cecinit, et facta est grando, et ignis, mista in sanguine, et missum est in terram, et tertia pars terrae combusta est, et tertia pars arborum concremata est, et omne foenum viride combustum est.
 Et secundus angelus tuba cecinit: et tamquam mons magnus igne ardens missus est in mare, et facta est tertia pars maris sanguis,
 et mortua est tertia pars creaturae eorum, quae habebant animas in mari, et tertia pars navium interiit.
 Et tertius angelus tuba cecinit: et cecidit de caelo stella magna, ardens tamquam facula, et cecidit in tertiam partem fluminum, et in fontes aquarum:
 et nomen stellae dicitur Absinthium, et facta est tertia pars aquarum in absinthium; et multi hominum mortui sunt de aquis, quia amarae factae sunt.
 Et quartus angelus tuba cecinit: et percussa est tertia pars solis, et tertia pars lunae, et tertia pars stellarum, ita ut obscuraretur tertia pars eorum, et diei non luceret pars tertia, et noctis similiter.
 Et vidi, et audivi vocem unius aquilae volantis per medium caeli dicentis voce magna: Vae, vae, vae habitantibus in terra de ceteris vocibus trium angelorum, qui erant tuba canituri.


Caput 9

 Et quintus angelus tuba cecinit: et vidi stellam de caelo cecidisse in terram, et data est ei clavis putei abyssi.
 Et aperuit puteum abyssi: et ascendit fumus putei, sicut fumus fornacis magnae: et obscuratus est sol, et aer de fumo putei:
 et de fumo putei exierunt locustae in terram, et data est illis potestas, sicut habent potestatem scorpiones terrae:
 et praeceptum est illis ne laederent foenum terrae, neque omne viride, neque omnem arborem: nisi tantum homines, qui non habent signum Dei in frontibus suis:
 et datum est illis ne occiderent eos: sed ut cruciarent mensibus quinque: et cruciatus eorum, ut cruciatus scorpii cum percutit hominem.
 Et in diebus illis quaerent homines mortem, et non invenient eam: et desiderabunt mori, et fugiet mors ab eis.
 Et similitudines locustarum, similes equis paratis in praelium: et super capita earum tamquam coronae similes auro: et facies earum tamquam facies hominum.
 Et habebant capillos sicut capillos mulierum. Et dentes earum, sicut dentes leonum erant:
 et habebant loricas sicut loricas ferreas, et vox alarum earum sicut vox curruum equorum multorum currentium in bellum:
 et habebant caudas similes scorpionum, et aculei erant in caudis earum: et potestas earum nocere hominibus mensibus quinque:
 et habebant super se regem angelum abyssi cui nomen hebraice Abaddon, graece autem Apollyon, latine habens nomen Exterminans.
 Vae unum abiit, et ecce veniunt adhuc duo vae post haec.
 Et sextus angelus tuba cecinit: et audivi vocem unam ex quatuor cornibus altaris aurei, quod est ante oculos Dei,
 dicentem sexto angelo, qui habebat tubam: Solve quatuor angelos, qui alligati sunt in flumine magno Euphrate.
 Et soluti sunt quatuor angeli, qui parati erant in horam, et diem, et mensem, et annum, ut occiderent tertiam partem hominum.
 Et numerus equestris exercitus vicies millies dena millia. Et audivi numerum eorum.
 Et ita vidi equos in visione: et qui sedebant super eos, habebant loricas igneas, et hyacinthinas, et sulphureas, et capita equorum erant tamquam capita leonum: et de ore eorum procedit ignis, et fumus, et sulphur.
 Et ab his tribus plagis occisa est tertia pars hominum de igne, et de fumo, et sulphure, quae procedebant de ore ipsorum.
 Potestas enim equorum in ore eorum est, et in caudis eorum, nam caudae eorum similes serpentibus, habentes capita: et in his nocent.
 Et ceteri homines, qui non sunt occisi in his plagis, neque poenitentiam egerunt de operibus manuum suarum, ut non adorarent daemonia, et simulacra aurea, et argentea, et aerea, et lapidea, et lignea, quae neque videre possunt, neque audire, neque ambulare,
 et non egerunt poenitentiam ab homicidiis suis, neque a veneficiis suis, neque a fornicatione sua, neque a furtis suis.


Caput 10

 Et vidi alium angelum fortem descendentem de caelo amictum nube, et iris in capite eius, et facies eius erat ut sol, et pedes eius tamquam columnae ignis:
 et habebat in manu sua libellum apertum: et posuit pedem suum dextrum super mare, sinistrum autem super terram:
 et clamavit voce magna, quemadmodum cum leo rugit. Et cum clamasset, locuta sunt septem tonitrua voces suas.
 Et cum locuta fuissent septem tonitrua voces suas, ego scripturus eram: et audivi vocem de caelo dicentem mihi: Signa quae locuta sunt septem tonitrua: et noli ea scribere.
 Et angelus, quem vidi stantem super mare et super terram, levavit manum suam ad caelum:
 et iuravit per viventem in saecula saeculorum, qui creavit caelum, et ea quae in eo sunt: et terram, et ea quae in ea sunt: et mare, et ea quae in eo sunt: Quia tempus non erit amplius:
 sed in diebus vocis septimi angeli, cum coeperit tuba canere, consummabitur mysterium Dei sicut evangelizavit per servos suos prophetas.
 Et audivi vocem de caelo iterum loquentem mecum, et dicentem: Vade, et accipe librum apertum de manu angeli stantis super mare, et super terram.
 Et abii ad angelum, dicens ei, ut daret mihi librum. Et dixit mihi: Accipe librum, et devora illum: et faciet amaricari ventrem tuum, sed in ore tuo erit dulce tamquam mel.
 Et accepi librum de manu angeli, et devoravi illum: et erat in ore meo tamquam mel dulce, et cum devorassem eum, amaricatus est venter meus:
 et dixit mihi: Oportet te iterum prophetare gentibus, et populis, et linguis, et regibus multis.


Caput 11

 Et datus est mihi calamus similis virgae, et dictum est mihi: Surge, et metire templum Dei, et altare, et adorantes in eo:
 atrium autem, quod est foris templum, eiice foras, et ne metiaris illud: quoniam datum est gentibus, et civitatem sanctam calcabunt mensibus quadraginta duobus:
 et dabo duobus testibus meis, et prophetabunt diebus mille ducentis sexaginta, amicti saccis.
 Hi sunt duae olivae et duo candelabra in conspectu Domini terrae stantes.
 Et si quis voluerit eos nocere, ignis exiet de ore eorum, et devorabit inimicos eorum: et si quis voluerit eos laedere, sic oportet eum occidi.
 Hi habent potestatem claudendi caelum, ne pluat diebus prophetiae ipsorum: et potestatem habent super aquas convertendi eas in sanguinem, et percutere terram omni plaga quotiescumque voluerint.
 Et cum finierint testimonium suum, bestia, quae ascendit de abysso, faciet adversum eos bellum, et vincet illos, et occidet eos.
 Et corpora eorum iacebunt in plateis civitatis magnae, quae vocatur spiritualiter Sodoma, et Aegyptus, ubi et Dominus eorum crucifixus est.
 Et videbunt de tribubus, et populis, et linguis, et gentibus corpora eorum per tres dies et dimidium: et corpora eorum non sinent poni in monumentis:
 et inhabitantes terram gaudebunt super illos, et iucundabuntur: et munera mittent invicem, quoniam hi duo prophetae cruciaverunt eos, qui habitabant super terram.
 Et post dies tres et dimidium, spiritus vitae a Deo intravit in eos. Et steterunt super pedes suos, et timor magnus cecidit super eos qui viderunt eos.
 Et audierunt vocem magnam de caelo, dicentem eis: Ascendite huc. Et ascenderunt in caelum in nube: et viderunt illos inimici eorum.
 Et in illa hora factus est terraemotus magnus, et decima pars civitatis cecidit: et occisa sunt in terraemotu nomina hominum septem millia: et reliqui in timorem sunt missi, et dederunt gloriam Deo caeli.
 Vae secundum abiit: et ecce vae tertium veniet cito.
 Et septimus angelus tuba cecinit: et factae sunt voces magnae in caelo dicentes: Factum est regnum huius mundi, Domini nostri et Christi eius, et regnabit in saecula saeculorum. Amen.
 Et viginti quatuor seniores, qui in conspectu Dei sedent in sedibus suis, ceciderunt in facies suas, et adoraverunt Deum, dicentes:
 Gratias agimus tibi, Domine Deus omnipotens, qui es, et qui eras, et qui venturus es: quia accepisti virtutem tuam magnam, et regnasti.
 Et iratae sunt gentes, et advenit ira tua et tempus mortuorum iudicari, et reddere mercedem servis tuis prophetis, et sanctis, et timentibus nomen tuum pusillis et magnis, et exterminandi eos qui corruperunt terram.
 Et apertum est templum Dei in caelo: et visa est arca testamenti eius in templo eius, et facta sunt fulgura, et voces, et terraemotus, et grando magna.


Caput 12

 Et signum magnum apparuit in caelo: mulier amicta sole, et luna sub pedibus eius, et in capite eius corona stellarum duodecim:
 et in utero habens, clamabat parturiens, et cruciabatur ut pariat.
 Et visum est aliud signum in caelo: et ecce draco magnus rufus habens capita septem, et cornua decem: et in capitibus eius diademata septem,
 et cauda eius trahebat tertiam partem stellarum caeli, et misit eas in terram: et draco stetit ante mulierem, quae erat paritura, ut cum peperisset, filium eius devoraret.
 Et peperit filium masculum, qui recturus erat omnes gentes in virga ferrea: et raptus est filius eius ad Deum, et ad thronum eius,
 et mulier fugit in solitudinem ubi habebat locum paratum a Deo, ut ibi pascant eam diebus mille ducentis sexaginta.
 Et factum est praelium magnum in caelo: Michael et angeli eius praeliabantur cum dracone, et draco pugnabat, et angeli eius:
 et non valuerunt, neque locus inventus est eorum amplius in caelo.
 Et proiectus est draco ille magnus, serpens antiquus, qui vocatur diabolus, et Satanas, qui seducit universum orbem: et proiectus est in terram, et angeli eius cum illo missi sunt.
 Et audivi vocem magnam in caelo dicentem: Nunc facta est salus, et virtus, et regnum Dei nostri, et potestas Christi eius: quia proiectus est accusator fratrum nostrorum, qui accusabat illos ante conspectum Dei nostri die ac nocte.
 Et ipsi vicerunt eum propter sanguinem Agni, et propter verbum testimonii sui, et non dilexerunt animas suas usque ad mortem.
 Propterea laetamini caeli, et qui habitatis in eis. Vae terrae, et mari, quia descendit diabolus ad vos habens iram magnam, sciens quod modicum tempus habet.
 Et postquam vidit draco quod proiectus esset in terram, persecutus est mulierem, quae peperit masculum:
 et datae sunt mulieri alae duae aquilae magnae ut volaret in desertum in locum suum, ubi alitur per tempus et tempora, et dimidium temporis a facie serpentis.
 Et misit serpens ex ore suo post mulierem, aquam tamquam flumen, ut eam faceret trahi a flumine.
 Et adiuvit terra mulierem, et aperuit terra os suum, et absorbuit flumen, quod misit draco de ore suo.
 Et iratus est draco in mulierem: et abiit facere praelium cum reliquis de semine eius, qui custodiunt mandata Dei, et habent testimonium Iesu Christi.
 Et stetit supra arenam maris.


Caput 13

 Et vidi de mari bestiam ascendentem habentem capita septem, et cornua decem, et super cornua eius decem diademata, et super capita eius nomina blasphemiae.
 Et bestia, quam vidi, similis erat pardo, et pedes eius sicut pedes ursi, et os eius sicut os leonis. Et dedit illi draco virtutem suam, et potestatem magnam.
 Et vidi unum de capitibus suis quasi occisum in mortem: et plaga mortis eius curata est. Et admirata est universa terra post bestiam.
 Et adoraverunt draconem, qui dedit potestatem bestiae: et adoraverunt bestiam, dicentes: Quis similis bestiae? et quis poterit pugnare cum ea?
 Et datum est ei os loquens magna et blasphemias: et data est ei potestas facere menses quadraginta duos.
 Et aperuit os suum in blasphemias ad Deum, blasphemare nomen eius, et tabernaculum eius, et eos qui in caelo habitant.
 Et est datum illi bellum facere cum sanctis, et vincere eos. Et data est illi potestas in omnem tribum, et populum, et linguam, et gentem,
 et adoraverunt eam omnes, qui inhabitant terram: quorum non sunt scripta nomina in libro vitae Agni, qui occisus est ab origine mundi.
 Si quis habet aurem, audiat.
 Qui in captivitatem duxerit, in captivitatem vadet: qui in gladio occiderit, oportet eum gladio occidi. Hic est patientia, et fides sanctorum.
 Et vidi aliam bestiam ascendentem de terra, et habebat cornua duo similia Agni, et loquebatur sicut draco.
 Et potestatem prioris bestiae omnem faciebat in conspectu eius: et fecit terram, et habitantes in ea, adorare bestiam primam, cuius curata est plaga mortis.
 Et fecit signa magna, ut etiam ignem faceret de caelo descendere in terram in conspectu hominum.
 Et seduxit habitantes in terra propter signa, quae data sunt illi facere in conspectu bestiae, dicens habitantibus in terra, ut faciant imaginem bestiae, quae habet plagam gladii, et vixit.
 Et datum est illi ut daret spiritum imagini bestiae, et ut loquatur imago bestiae: et faciat ut quicumque non adoraverint imaginem bestiae, occidantur.
 Et faciet omnes pusillos, et magnos, et divites, et pauperes, et liberos, et servos habere caracterem in dextera manu sua, aut in frontibus suis:
 et nequis possit emere, aut vendere, nisi qui habet caracterem, aut nomen bestiae, aut numerum nominis eius.
 Hic sapientia est. Qui habet intellectum, computet numerum bestiae. Numerus enim hominis est: et numerus eius sexcenti sexaginta sex.


Caput 14

 Et vidi: et ecce Agnus stabat supra montem Sion, et cum eo centum quadraginta quatuor millia, habentes nomen eius, et nomen Patris eius scriptum in frontibus suis.
 Et audivi vocem de caelo, tamquam vocem aquarum multarum, et tamquam vocem tonitrui magni: et vocem, quam audivi, sicut citharoedorum citharizantium in citharis suis.
 Et cantabant quasi canticum novum ante sedem, et ante quatuor animalia, et seniores: et nemo poterat dicere canticum, nisi illa centum quadraginta quatuor millia, qui empti sunt de terra.
 Hi sunt, qui cum mulieribus non sunt coinquinati: virgines enim sunt. Hi sequuntur Agnum quocumque ierit. Hi empti sunt ex hominibus primitiae Deo, et Agno:
 et in ore eorum non est inventum mendacium: sine macula enim sunt ante thronum Dei.
 Et vidi alterum angelum volantem per medium caeli, habentem Evangelium aeternum, ut evangelizaret sedentibus super terram, et super omnem gentem, et tribum, et linguam, et populum:
 dicens magna voce: Timete Dominum, et date illi honorem, quia venit hora iudicii eius: et adorate eum, qui fecit caelum, et terram, mare, et fontes aquarum.
 Et alius angelus secutus est dicens: Cecidit, cecidit Babylon illa magna: quae a vino irae fornicationis suae potavit omnes gentes.
 Et tertius angelus secutus est illos, dicens voce magna: Si quis adoraverit bestiam, et imaginem eius, et acceperit caracterem in fronte sua, aut in manu sua:
 et hic bibet de vino irae Dei, quod mistum est mero in calice irae ipsius, et cruciabitur igne, et sulphure in conspectu angelorum sanctorum, et ante conspectum Agni:
 et fumus tormentorum eorum ascendet in saecula saeculorum: nec habent requiem die ac nocte, qui adoraverunt bestiam, et imaginem eius, et si quis acceperit caracterem nominis eius.
 Hic patientia sanctorum est, qui custodiunt mandata Dei, et fidem Iesu.
 Et audivi vocem de caelo, dicentem mihi: Scribe: Beati mortui qui in Domino moriuntur. Amodo iam dicit Spiritus, ut requiescant a laboribus suis: opera enim illorum sequuntur illos.
 Et vidi: et ecce nubem candidam, et super nubem sedentem similem Filio hominis, habentem in capite suo coronam auream, et in manu sua falcem acutam.
 Et alius angelus exivit de templo, clamans voce magna ad sedentem super nubem: Mitte falcem tuam, et mete, quia venit hora ut metatur, quoniam aruit messis terrae.
 Et misit qui sedebat super nubem, falcem suam in terram, et demessa est terra.
 Et alius angelus exivit de templo, quod est in caelo, habens et ipse falcem acutam.
 Et alius angelus exivit de altari, qui habebat potestatem supra ignem: et clamavit voce magna ad eum qui habebat falcem acutam, dicens: Mitte falcem tuam acutam, et vindemia botros vineae terrae: quoniam maturae sunt uvae eius.
 Et misit angelus falcem suam acutam in terram, et vindemiavit vineam terrae, et misit in lacum irae Dei magnum:
 et calcatus est lacus extra civitatem, et exivit sanguis de lacu usque ad frenos equorum per stadia mille sexcenta.


Caput 15

 Et vidi aliud signum in caelo magnum et mirabile, angelos septem, habentes plagas septem novissimas: quoniam in illis consummata est ira Dei.
 Et vidi tamquam mare vitreum mistum igne, et eos, qui vicerunt bestiam, et imaginem eius, et numerum nominis eius, stantes super mare vitreum, habentes citharas Dei:
 et cantantes canticum Moysi servi Dei, et canticum Agni, dicentes: Magna et mirabilia sunt opera tua, Domine Deus omnipotens: iustae et verae sunt viae tuae, Rex saeculorum.
 Quis non timebit te, Domine, et magnificabit nomen tuum? quia solus pius es: quoniam omnes gentes venient, et adorabunt in conspectu tuo, quoniam iudicia tua manifesta sunt.
 Et post haec vidi: et ecce apertum est templum tabernaculi testimonii in caelo,
 et exierunt septem angeli habentes septem plagas de templo, vestiti lino mundo et candido, et praecincti circa pectora zonis aureis.
 Et unum de quatuor animalibus dedit septem angelis septem phialas aureas, plenas iracundiae Dei viventis in saecula saeculorum.
 Et impletum est templum fumo a maiestate Dei, et de virtute eius: et nemo poterat introire in templum, donec consummarentur septem plagae septem angelorum.


Caput 16

 Et audivi vocem magnam de templo, dicentem septem angelis: Ite, et effundite septem phialas irae Dei in terram.
 Et abiit primus, et effudit phialam suam in terram, et factum est vulnus saevum et pessimum in homines, qui habebant caracterem bestiae, et in eos qui adoraverunt imaginem eius.
 Et secundus angelus effudit phialam suam in mare, et factus est sanguis tamquam mortui: et omnis anima vivens mortua est in mari.
 Et tertius effudit phialam suam super flumina, et super fontes aquarum, et factus est sanguis.
 Et audivi angelum aquarum dicentem: Iustus es, Domine, qui es, et qui eras sanctus, qui haec iudicasti:
 quia sanguinem sanctorum et prophetarum effuderunt, et sanguinem eis dedisti bibere: digni enim sunt.
 Et audivi alterum ab altari dicentem: Etiam Domine Deus omnipotens, vera et iusta iudicia tua.
 Et quartus angelus effudit phialam suam in solem, et datum est illi aestu affligere homines, et igni:
 et aestuaverunt homines aestu magno, et blasphemaverunt nomen Dei habentis potestatem super has plagas, neque egerunt poenitentiam ut darent illi gloriam.
 Et quintus angelus effudit phialam suam super sedem bestiae: et factum est regnum eius tenebrosum, et commanducaverunt linguas suas prae dolore:
 et blasphemaverunt Deum caeli prae doloribus, et vulneribus suis, et non egerunt poenitentiam ex operibus suis.
 Et sextus angelus effudit phialam suam in flumen illud magnum Euphraten: et siccavit aquam eius, ut praepararetur via regibus ab ortu solis.
 Et vidi de ore draconis, et de ore bestiae, et de ore pseudoprophetae spiritus tres immundos in modum ranarum.
 Sunt enim spiritus daemoniorum facientes signa, et procedunt ad reges totius terrae congregare illos in praelium ad diem magnum omnipotentis Dei.
 Ecce venio sicut fur. Beatus qui vigilat, et custodit vestimenta sua, ne nudus ambulet, et videant turpitudinem eius.
 Et congregabit illos in locum qui vocatur hebraice Armagedon.
 Et septimus angelus effudit phialam suam in aerem, et exivit vox magna de templo a throno, dicens: Factum est.
 Et facta sunt fulgura, et voces, et tonitrua, et terraemotus factus est magnus, qualis numquam fuit ex quo homines fuerunt super terram: talis terraemotus, sic magnus.
 Et facta est civitas magna in tres partes: et civitates gentium ceciderunt. Et Babylon magna venit in memoriam ante Deum, dare illi calicem vini indignationis irae eius.
 Et omnis insula fugit, et montes non sunt inventi.
 Et grando magna sicut talentum descendit de caelo in homines: et blasphemaverunt Deum homines propter plagam grandinis: quoniam magna facta est vehementer.


Caput 17

 Et venit unus de septem angelis, qui habebant septem phialas, et locutus est mecum, dicens: Veni, ostendam tibi damnationem meretricis magnae, quae sedet super aquas multas,
 cum qua fornicati sunt reges terrae, et inebriati sunt qui inhabitant terram de vino prostitutionis eius.
 Et abstulit me in spiritu in desertum. Et vidi mulierem sedentem super bestiam coccineam, plenam nominibus blasphemiae, habentem capita septem, et cornua decem.
 Et mulier erat circumdata purpura, et coccino, et inaurata auro, et lapide pretioso, et margaritis, habens poculum aureum in manu sua, plenum abominatione, et immunditia fornicationis eius.
 Et in fronte eius nomen scriptum: Mysterium: Babylon magna, mater fornicationum, et abominationum terrae.
 Et vidi mulierem ebriam de sanguine sanctorum, et de sanguine martyrum Iesu. Et miratus sum cum vidissem illam admiratione magna.
 Et dixit mihi angelus: Quare miraris? ego dicam tibi sacramentum mulieris, et bestiae, quae portat eam, quae habet capita septem, et cornua decem.
 Bestia, quam vidisti, fuit, et non est, et ascensura est de abysso, et in interitum ibit: et mirabuntur inhabitantes terram (quorum non sunt scripta nomina in libro vitae a constitutione mundi) videntes bestiam, quae erat, et non est.
 Et hic est sensus, qui habet sapientiam. Septem capita, septem montes sunt, super quos mulier sedet, et reges septem sunt.
 Quinque ceciderunt, unus est, et alius nondum venit: et cum venerit, oportet illum breve tempus manere.
 Et bestia, quae erat, et non est: et ipsa octava est: et de septem est, et in interitum vadit.
 Et decem cornua, quae vidisti, decem reges sunt: qui regnum nondum acceperunt, sed potestatem tamquam reges una hora accipient post bestiam.
 Hi unum consilium habent, et virtutem, et potestatem suam bestiae tradent.
 Hi cum Agno pugnabunt, et Agnus vincet illos: quoniam Dominus dominorum est, et Rex regum, et qui cum illo sunt, vocati, electi, et fideles.
 Et dixit mihi: Aquae, quas vidisti ubi meretrix sedet, populi sunt, et gentes, et linguae.
 Et decem cornua, quae vidisti in bestia: hi odient fornicariam, et desolatam facient illam, et nudam, et carnes eius manducabunt, et ipsam igni concremabunt.
 Deus enim dedit in corda eorum ut faciant quod placitum est illi: ut dent regnum suum bestiae donec consummentur verba Dei.
 Et mulier, quam vidisti, est civitas magna, quae habet regnum super reges terrae.


Caput 18

 Et post haec vidi alium angelum descendentem de caelo, habentem potestatem magnam: et terra illuminata est a gloria eius.
 Et exclamavit in fortitudine, dicens: Cecidit, cecidit Babylon magna: et facta est habitatio daemoniorum, et custodia omnis spiritus immundi, et custodia omnis volucris immundae, et odibilis:
 quia de vino irae fornicationis eius biberunt omnes gentes: et reges terrae cum illa fornicati sunt: et mercatores terrae de virtute deliciarum eius divites facti sunt.
 Et audivi aliam vocem de caelo, dicentem: Exite de illa populus meus: ut ne participes sitis delictorum eius, et de plagis eius non accipiatis.
 Quoniam pervenerunt peccata eius usque ad caelum, et recordatus est Dominus iniquitatum eius.
 Reddite illi sicut et ipsa reddidit vobis: et duplicate duplicia secundum opera eius: in poculo, quo miscuit, miscete illi duplum.
 Quantum glorificavit se, et in deliciis fuit, tantum date illi tormentum et luctum: quia in corde suo dicit: Sedeo regina: et vidua non sum, et luctum non videbo.
 Ideo in una die venient plagae eius, mors, et luctus, et fames, et igne comburetur: quia fortis est Deus, qui iudicabit illam.
 Et flebunt, et plangent se super illam reges terrae, qui cum illa fornicati sunt, et in deliciis vixerunt, cum viderint fumum incendii eius:
 longe stantes propter timorem tormentorum eius, dicentes: Vae, vae civitas illa magna Babylon, civitas illa fortis: quoniam una hora venit iudicium tuum.
 Et negotiatores terrae flebunt, et lugebunt super illam: quoniam merces eorum nemo emet amplius:
 merces auri, et argenti, et lapidis pretiosi, et margaritae, et byssi, et purpurae, et serici, et cocci (et omne lignum thyinum, et omnia vasa eboris, et omnia vasa de lapide pretioso, et aeramento, et ferro, et marmore,
 et cinnamomum) et odoramentorum, et unguenti, et thuris, et vini, et olei, et similae, et tritici, et iumentorum, et ovium, et equorum, et rhedarum, et mancipiorum, et animarum hominum.
 Et poma desiderii animae tuae discesserunt a te, et omnia pinguia et praeclara perierunt a te, et amplius illa iam non invenient.
 Mercatores horum, qui divites facti sunt, ab ea longe stabunt propter timorem tormentorum eius, flentes, ac lugentes,
 et dicentes: Vae, vae civitas illa magna, quae amicta erat bysso, et purpura, et cocco, et deaurata erat auro, et lapide pretioso, et margaritis:
 quoniam una hora destitutae sunt tantae divitiae, et omnis gubernator, et omnis qui in lacum navigat, et nautae, et qui in mari operantur, longe steterunt,
 et clamaverunt videntes locum incendii eius, dicentes: Quae similis civitati huic magnae?
 et miserunt pulverem super capita sua, et clamaverunt flentes, et lugentes, dicentes: Vae, vae civitas illa magna, in qua divites facti sunt omnes, qui habebant naves in mari de pretiis eius: quoniam una hora desolata est.
 Exsulta super eam caelum, et sancti apostoli, et prophetae: quoniam iudicavit Deus iudicium vestrum de illa.
 Et sustulit unus angelus fortis lapidem quasi molarem magnum, et misit in mare, dicens: Hoc impetu mittetur Babylon civitas illa magna, et ultra iam non invenietur.
 Et vox citharoedorum, et musicorum, et tibia canentium, et tuba non audietur in te amplius: et omnis artifex omnis artis non invenietur in te amplius: et vox molae non audietur in te amplius:
 et lux lucernae non lucebit in te amplius: et vox sponsi et sponsae non audietur adhuc in te: quia mercatores tui erant principes terrae, quia in veneficiis tuis erraverunt omnes gentes.
 Et in ea sanguis prophetarum et sanctorum inventus est: et omnium qui interfecti sunt in terra.


Caput 19

 Post haec audivi quasi vocem turbarum multarum in caelo dicentium: Alleluia: salus, et gloria, et virtus Deo nostro est:
 quia vera et iusta iudicia sunt eius, qui iudicavit de meretrice magna, quae corrupit terram in prostitutione sua, et vindicavit sanguinem servorum suorum de manibus eius.
 Et iterum dixerunt: Alleluia. Et fumus eius ascendit in saecula saeculorum.
 Et ceciderunt seniores viginti quatuor, et quatuor animalia, et adoraverunt Deum sedentem super thronum, dicentes: Amen: alleluia.
 Et vox de throno exivit, dicens: Laudem dicite Deo nostro omnes servi eius: et qui timetis eum pusilli et magni.
 Et audivi quasi vocem turbae magnae, et sicut vocem aquarum multarum, et sicut vocem tonitruorum magnorum, dicentium: Alleluia: quoniam regnavit Dominus Deus noster omnipotens.
 Gaudeamus, et exsultemus: et demus gloriam ei: quia venerunt nuptiae Agni, et uxor eius praeparavit se.
 Et datum est illi ut cooperiat se byssino splendenti et candido. Byssinum enim iustificationes sunt sanctorum.
 Et dixit mihi: Scribe: Beati qui ad coenam nuptiarum Agni vocati sunt; et dixit mihi: Haec verba Dei vera sunt.
 Et cecidi ante pedes eius, ut adorarem eum. Et dicit mihi: Vide ne feceris: conservus tuus sum, et fratrum tuorum habentium testimonium Iesu. Deum adora. Testimonium enim Iesu est spiritus prophetiae.
 Et vidi caelum apertum, et ecce equus albus, et qui sedebat super eum, vocabatur Fidelis, et Verax, et cum iustitia iudicat et pugnat.
 Oculi autem eius sicut flamma ignis, et in capite eius diademata multa, habens nomen scriptum, quod nemo novit nisi ipse.
 Et vestitus erat veste aspersa sanguine: et vocatur nomen eius: Verbum Dei.
 Et exercitus qui sunt in caelo, sequebantur eum in equis albis, vestiti byssino albo et mundo.
 Et de ore eius procedit gladius ex utraque parte acutus, ut in ipso percutiat gentes. Et ipse reget eas in virga ferrea: et ipse calcat torcular vini furoris irae Dei omnipotentis.
 Et habet in vestimento et in femore suo scriptum: Rex regum et Dominus dominantium.
 Et vidi unum angelum stantem in sole, et clamavit voce magna, dicens omnibus avibus, quae volabant per medium caeli: Venite, et congregamini ad coenam magnam Dei:
 ut manducetis carnes regum, et carnes tribunorum, et carnes fortium, et carnes equorum, et sedentium in ipsis, et carnes omnium liberorum, et servorum, et pusillorum et magnorum.
 Et vidi bestiam, et reges terrae, et exercitus eorum congregatos ad faciendum praelium cum illo, qui sedebat in equo, et cum exercitu eius.
 Et apprehensa est bestia, et cum ea pseudopropheta: qui fecit signa coram ipso, quibus seduxit eos, qui acceperunt caracterem bestiae, et qui adoraverunt imaginem eius. Vivi missi sunt hi duo in stagnum ignis ardentis sulphure:
 et ceteri occisi sunt in gladio sedentis super equum, qui procedit de ore ipsius: et omnes aves saturatae sunt carnibus eorum.


Caput 20

 Et vidi angelum descendentem de caelo, habentem clavem abyssi, et catenam magnam in manu sua.
 Et apprehendit draconem, serpentem antiquum, qui est diabolus, et Satanas, et ligavit eum per annos mille:
 et misit eum in abyssum, et clausit, et signavit super illum ut non seducat amplius gentes, donec consummentur mille anni: et post haec oportet illum solvi modico tempore.
 Et vidi sedes, et sederunt super eas, et iudicium datum est illis: et animas decollatorum propter testimonium Iesu, et propter verbum Dei, et qui non adoraverunt bestiam, neque imaginem eius, nec acceperunt caracterem eius in frontibus, aut in manibus suis, et vixerunt, et regnaverunt cum Christo mille annis.
 Ceteri mortuorum non vixerunt, donec consummentur mille anni. Haec est resurrectio prima.
 Beatus, et sanctus, qui habet partem in resurrectione prima: in his secunda mors non habet potestatem: sed erunt sacerdotes Dei et Christi, et regnabunt cum illo mille annis.
 Et cum consummati fuerint mille anni, solvetur Satanas de carcere suo, et exibit, et seducet gentes, quae sunt super quatuor angulos terrae, Gog, et Magog, et congregabit eos in praelium, quorum numerus est sicut arena maris.
 Et ascenderunt super latitudinem terrae, et circuierunt castra sanctorum, et civitatem dilectam.
 Et descendit ignis a Deo de caelo, et devoravit eos: et diabolus, qui seducebat eos, missus est in stagnum ignis, et sulphuris, ubi et bestia
 et pseudopropheta cruciabuntur die ac nocte in saecula saeculorum.
 Et vidi thronum magnum candidum, et sedentem super eum, a cuius conspectu fugit terra, et caelum, et locus non est inventus eis.
 Et vidi mortuos, magnos et pusillos, stantes in conspectu throni, et libri aperti sunt: et alius liber apertus est, qui est vitae: et iudicati sunt mortui ex his, quae scripta erant in libris, secundum opera ipsorum:
 et dedit mare mortuos, qui in eo erant: et mors et infernus dederunt mortuos suos, qui in ipsis erant: et iudicatum est de singulis secundum opera ipsorum.
 Et infernus et mors missi sunt in stagnum ignis. Haec est mors secunda.
 Et qui non inventus est in libro vitae scriptus, missus est in stagnum ignis.


Caput 21

 Et vidi caelum novum et terram novam. Primum enim caelum, et prima terra abiit, et mare iam non est.
 Et ego Ioannes vidi sanctam civitatem Ierusalem novam descendentem de caelo a Deo, paratam sicut sponsam ornatam viro suo.
 Et audivi vocem magnam de throno dicentem: Ecce tabernaculum Dei cum hominibus, et habitabit cum eis. Et ipsi populus eius erunt, et ipse Deus cum eis erit eorum Deus:
 et absterget Deus omnem lacrimam ab oculis eorum: et mors ultra non erit, neque luctus, neque clamor, neque dolor erit ultra, quia prima abierunt.
 Et dixit qui sedebat in throno: Ecce nova facio omnia. Et dixit mihi: Scribe, quia haec verba fidelissima sunt, et vera.
 Et dixit mihi: Factum est: ego sum alpha et omega, initium et finis. Ego sitienti dabo de fonte aquae vitae, gratis.
 Qui vicerit, possidebit haec: et ero illi Deus, et ille erit mihi filius.
 Timidis autem, et incredulis, et execratis, et homicidis, et fornicatoribus, et veneficis, et idolatris, et omnibus mendacibus, pars illorum erit in stagno ardenti igne et sulphure: quod est mors secunda.
 Et venit unus de septem angelis habentibus phialas plenas septem plagis novissimis, et locutus est mecum, dicens: Veni, et ostendam tibi sponsam, uxorem Agni.
 Et sustulit me in spiritu in montem magnum et altum, et ostendit mihi civitatem sanctam Ierusalem descendentem de caelo a Deo,
 habentem claritatem Dei: et lumen eius simile lapidi pretioso tamquam lapidi iaspidis, sicut crystallum.
 Et habebat murum magnum, et altum, habentem portas duodecim: et in portis angelos duodecim, et nomina inscripta, quae sunt nomina duodecim tribuum filiorum Israel:
 ab oriente portae tres, et ab aquilone portae tres, et ab austro portae tres, et ab occasu portae tres.
 Et murus civitatis habens fundamenta duodecim, et in ipsis duodecim nomina duodecim apostolorum Agni.
 Et qui loquebatur mecum, habebat mensuram arundineam auream, ut metiretur civitatem, et portas eius, et murum.
 Et civitas in quadro posita est, et longitudo eius tanta est quanta et latitudo: et mensus est civitatem de arundine aurea per stadia duodecim millia: et longitudo, et altitudo, et latitudo eius aequalia sunt.
 Et mensus est murum eius centum quadraginta quatuor cubitorum, mensura hominis, quae est angeli.
 Et erat structura muri eius ex lapide iaspide: ipsa vero civitas aurum mundum simile vitro mundo.
 Et fundamenta muri civitatis omni lapide pretioso ornata. Fundamentum primum, iaspis: secundum, sapphirus: tertium, calcedonius: quartum, smaragdus:
 quintum, sardonyx: sextum, sardius: septimum, chrysolithus: octavum, beryllus: nonum, topazius: decimum, chrysoprasus: undecimum, hyacinthus: duodecimum, amethystus.
 Et duodecim portae, duodecim margaritae sunt, per singulas: et singulae portae erant ex singulis margaritis: et platea civitatis aurum mundum, tamquam vitrum perlucidum.
 Et templum non vidi in ea: Dominus enim Deus omnipotens templum illius est, et Agnus.
 Et civitas non eget sole neque luna ut luceant in ea, nam claritas Dei illuminavit eam, et lucerna eius est Agnus.
 Et ambulabunt gentes in lumine eius: et reges terrae afferent gloriam suam et honorem in illam.
 Et portae eius non claudentur per diem: nox enim non erit illic.
 Et afferent gloriam et honorem gentium in illam.
 Non intrabit in eam aliquod coinquinatum, aut abominationem faciens et mendacium, nisi qui scripti sunt in libro vitae Agni.


Caput 22

 Et ostendit mihi fluvium aquae vitae, splendidum tamquam crystallum, procedentem de sede Dei et Agni.
 In medio plateae eius, et ex utraque parte fluminis, lignum vitae, afferens fructus duodecim per menses singulos, reddens fructum suum et folia ligni ad sanitatem gentium.
 Et omne maledictum non erit amplius: sed sedes Dei et Agni in illa erunt, et servi eius servient illi.
 Et videbunt faciem eius: et nomen eius in frontibus eorum.
 Et nox ultra non erit: et non egebunt lumine lucernae, neque lumine solis, quoniam Dominus Deus illuminabit illos, et regnabunt in saecula saeculorum.
 Et dixit mihi: Haec verba fidelissima sunt, et vera. Et Dominus Deus spirituum prophetarum misit angelum suum ostendere servis suis quae oportet fieri cito.
 Et ecce venio velociter. Beatus, qui custodit verba prophetiae libri huius.
 Et ego Ioannes, qui audivi, et vidi haec. Et postquam audissem, et vidissem, cecidi ut adorarem ante pedes angeli, qui mihi haec ostendebat:
 et dixit mihi: Vide ne feceris: conservus enim tuus sum, et fratrum tuorum prophetarum, et eorum qui servant verba prophetiae libri huius: Deum adora.
 Et dicit mihi: Ne signaveris verba prophetiae libri huius: tempus enim prope est.
 Qui nocet, noceat adhuc: et qui in sordibus est, sordescat adhuc: et qui iustus est, iustificetur adhuc: et sanctus, sanctificetur adhuc.
 Ecce venio cito, et merces mea mecum est, reddere unicuique secundum opera sua.
 Ego sum alpha et omega, primus et novissimus, principium et finis.
 Beati, qui lavant stolas suas in sanguine Agni: ut sit potestas eorum in ligno vitae, et per portas intrent in civitatem.
 Foris canes, et venefici, et impudici, et homicidae, et idolis servientes, et omnis qui amat et facit mendacium.
 Ego Iesus misi angelum meum testificari vobis haec in ecclesiis. Ego sum radix, et genus David, stella splendida et matutina.
 Et spiritus, et sponsa dicunt: Veni. Et qui audit, dicat: Veni. Et qui sitit, veniat: et qui vult, accipiat aquam vitae, gratis.
 Contestor enim omni audienti verba prophetiae libri huius: si quis apposuerit ad haec, apponet Deus super illum plagas scriptas in libro isto.
 Et si quis diminuerit de verbis libri prophetiae huius, auferet Deus partem eius de libro vitae, et de civitate sancta, et de his quae scripta sunt in libro isto:
 dicit qui testimonium perhibet istorum. Etiam venio cito: amen. Veni, Domine Iesu.
 Gratia Domini nostri Iesu Christi cum omnibus vobis. Amen.
