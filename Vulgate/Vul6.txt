

Caput 33

 Audi igitur, Iob, eloquia mea, et omnes sermones meos ausculta.
 Ecce aperui os meum: loquatur lingua mea in faucibus meis.
 Simplici corde meo sermones mei, et sententiam puram labia mea loquentur.
 Spiritus Dei fecit me, et spiraculum Omnipotentis vivificavit me.
 Si potes, responde mihi, et adversus faciem meam consiste.
 Ecce, et me sicut et te fecit Deus, et de eodem luto ego quoque formatus sum.
 Verumtamen miraculum meum non te terreat, et eloquentia mea non sit tibi gravis.
 Dixisti ergo in auribus meis, et vocem verborum tuorum audivi:
 Mundus sum ego, et absque delicto: immaculatus, et non est iniquitas in me.
 Quia querelas in me reperit, ideo arbitratus est me inimicum sibi.
 Posuit in nervo pedes meos; custodivit omnes semitas meas.
 Hoc est ergo in quo non es iustificatus: respondebo tibi, quia maior sit Deus homine.
 Adversus eum contendis, quod non ad omnia verba responderit tibi?
 Semel loquitur Deus, et secundo idipsum non repetit.
 Per somnium, in visione nocturna, quando irruit sopor super homines, et dormiunt in lectulo,
 tunc aperit aures virorum, et erudiens eos instruit disciplina,
 ut avertat hominem ab his quae facit, et liberet eum de superbia,
 eruens animam eius a corruptione, et vitam illius ut non transeat in gladium.
 Increpat quoque per dolorem in lectulo, et omnia ossa eius marcescere facit.
 Abominabilis ei fit in vita sua panis, et animae illius cibus ante desiderabilis.
 Tabescet caro eius, et ossa, quae tecta fuerant, nudabuntur.
 Appropinquavit corruptioni anima eius, et vita illius mortiferis.
 Si fuerit pro eo angelus loquens, unus de millibus, ut annuntiet hominis aequitatem,
 miserebitur eius, et dicet: Libera eum, ut non descendat in corruptionem: inveni in quo ei propitier.
 Consumpta est caro eius a suppliciis: revertatur ad dies adolescentiae suae.
 Deprecabitur Deum, et placabilis ei erit: et videbit faciem eius in iubilo, et reddet homini iustitiam suam.
 Respiciet homines, et dicet: Peccavi, et vere deliqui, et ut eram dignus, non recepi.
 Liberavit animam suam, ne pergeret in interitum, sed vivens lucem videret.
 Ecce haec omnia operatur Deus tribus vicibus per singulos,
 ut revocet animas eorum a corruptione, et illuminet luce viventium.
 Attende, Iob, et audi me: et tace, dum ego loquor.
 Si autem habes quod loquaris, responde mihi: loquere, volo enim te apparere iustum.
 Quod si non habes, audi me: tace, et docebo te sapientiam.


Caput 34

 Pronuntians itaque Eliu, etiam haec locutus est:
 Audite, sapientes, verba mea: et eruditi, auscultate me.
 Auris enim verba probat, et guttur escas gustu diiudicat.
 Iudicium eligamus nobis, et inter nos videamus quid sit melius.
 Quia dixit Iob: Iustus sum, et Deus subvertit iudicium meum.
 In iudicando enim me mendacium est: violenta sagitta mea absque ullo peccato.
 Quis est vir ut est Iob, qui bibit subsannationem quasi aquam:
 qui graditur cum operantibus iniquitatem, et ambulat cum viris impiis?
 Dixit enim: Non placebit vir Deo, etiam si cucurrerit cum eo.
 Ideo, viri cordati, audite me: absit a Deo impietas, et ab Omnipotente iniquitas.
 Opus enim hominis reddet ei, et iuxta vias singulorum restituet eis.
 Vere enim Deus non condemnabit frustra, nec Omnipotens subvertet iudicium.
 Quem constituit alium super terram? aut quem posuit super orbem quem fabricatus est?
 Si direxerit ad eum cor suum, spiritum illius et flatum ad se trahet.
 Deficiet omnis caro simul, et homo in cinerem revertetur.
 Si habes ergo intellectum, audi quod dicitur, et ausculta vocem eloquii mei:
 numquid qui non amat iudicium sanari potest? et quomodo tu eum qui iustus est in tantum condemnas?
 Qui dicit regi: Apostata; qui vocat duces impios;
 qui non accipit personas principum, nec cognovit tyrannum cum disceptaret contra pauperem: opus enim manuum eius sunt universi.
 Subito morientur, et in media nocte turbabuntur populi: et pertransibunt, et auferent violentum absque manu.
 Oculi enim eius super vias hominum, et omnes gressus eorum considerat.
 Non sunt tenebrae, et non est umbra mortis, ut abscondantur ibi qui operantur iniquitatem,
 neque enim ultra in hominis potestate est, ut veniat ad Deum in iudicium.
 Conteret multos, et innumerabiles, et stare faciet alios pro eis.
 Novit enim opera eorum, et idcirco inducet noctem, et conterentur.
 Quasi impios percussit eos in loco videntium:
 qui quasi de industria recesserunt ab eo, et omnes vias eius intelligere noluerunt:
 ut pervenire facerent ad eum clamorem egeni, et audiret vocem pauperum.
 Ipso enim concedente pacem, quis est qui condemnet? ex quo absconderit vultum, quis est qui contempletur eum, et super gentes, et super omnes homines?
 Qui regnare facit hominem hypocritam propter peccata populi.
 Quia ergo ego locutus sum ad Deum, te quoque non prohibebo.
 Si erravi, tu doce me; si iniquitatem locutus sum, ultra non addam.
 Numquid a te Deus expetit eam, quia displicuit tibi? tu enim coepisti loqui, et non ego: quod si quid nosti melius, loquere.
 Viri intelligentes loquantur mihi, et vir sapiens audiat me.
 Iob autem stulte locutus est, et verba illius non sonant disciplinam.
 Pater mi, probetur Iob usque ad finem: ne desinas ab homine iniquitatis:
 quia addit super peccata sua blasphemiam, inter nos interim constringatur: et tunc ad iudicium provocet sermonibus suis Deum.


Caput 35

 Igitur Eliu haec rursum locutus est:
 Numquid aequa tibi videtur tua cogitatio, ut diceres: Iustior sum Deo?
 Dixisti enim: Non tibi placet quod rectum est: vel quid tibi proderit, si ego peccavero?
 Itaque ego respondebo sermonibus tuis, et amicis tuis tecum.
 Suspice caelum, et intuere: et contemplare aethera quod altior te sit.
 Si peccaveris, quid ei nocebis? et si multiplicatae fuerint iniquitates tuae, quid facies contra eum?
 Porro si iuste egeris, quid donabis ei? aut quid de manu tua accipiet?
 Homini qui similis tui est, nocebit impietas tua: et filium hominis adiuvabit iustitia tua.
 Propter multitudinem calumniatorum clamabunt, et eiulabunt propter vim brachii tyrannorum.
 Et non dixit: Ubi est Deus qui fecit me, qui dedit carmina in nocte;
 qui docet nos super iumenta terrae, et super volucres caeli erudit nos?
 Ibi clamabunt, et non exaudiet, propter superbiam malorum.
 Non ergo frustra audiet Deus, et Omnipotens causas singulorum intuebitur.
 Etiam cum dixeris: Non considerat: iudicare coram illo, et expecta eum.
 Nunc enim non infert furorem suum, nec ulciscitur scelus valde.
 Ergo Iob frustra aperit os suum, et absque scientia verba multiplicat.


Caput 36

 Addens quoque Eliu, haec locutus est:
 Sustine me paululum, et indicabo tibi: adhuc enim habeo quod pro Deo loquar.
 Repetam scientiam meam a principio, et operatorem meum probabo iustum.
 Vere enim absque mendacio sermones mei, et perfecta scientia probabitur tibi.
 Deus potentes non abiicit, cum et ipse sit potens:
 sed non salvat impios, et iudicium pauperibus tribuit.
 Non auferet a iusto oculos suos: et reges in solio collocat in perpetuum, et illi eriguntur.
 Et si fuerint in catenis, et vinciantur funibus paupertatis,
 indicabit eis opera eorum, et scelera eorum, quia violenti fuerunt.
 Revelabit quoque aurem eorum, ut corripiat: et loquetur, ut revertantur ab iniquitate.
 Si audierint et observaverint, complebunt dies suos in bono, et annos suos in gloria:
 si autem non audierint, transibunt per gladium, et consumentur in stultitia.
 Simulatores et callidi provocant iram Dei, neque clamabunt cum vincti fuerint.
 Morietur in tempestate anima eorum, et vita eorum inter effeminatos.
 Eripiet de angustia sua pauperem, et revelabit in tribulatione aurem eius.
 Igitur salvabit te de ore angusto latissime, et non habente fundamentum subter se: requies autem mensae tuae erit plena pinguedine.
 Causa tua quasi impii iudicata est: causam iudiciumque recipies.
 Non te ergo superet ira ut aliquem opprimas: nec multitudo donorum inclinet te.
 Depone magnitudinem tuam absque tribulatione, et omnes robustos fortitudine.
 Ne protrahas noctem, ut ascendant populi pro eis.
 Cave ne declines ad iniquitatem: hanc enim coepisti sequi post miseriam.
 Ecce Deus excelsus in fortitudine sua, et nullus ei similis in legislatoribus.
 Quis poterit scrutari vias eius? aut quis potest ei dicere: Operatus es iniquitatem?
 Memento quod ignores opus eius, de quo cecinerunt viri.
 Omnes homines vident eum: unusquisque intuetur procul.
 Ecce Deus magnus vincens scientiam nostram: numerus annorum eius inaestimabilis.
 Qui aufert stillas pluviae, et effundit imbres ad instar gurgitum,
 qui de nubibus fluunt quae praetexunt cuncta desuper.
 Si voluerit extendere nubes quasi tentorium suum,
 et fulgurare lumine suo desuper, cardines quoque maris operiet.
 Per haec enim iudicat populos, et dat escas multis mortalibus.
 In manibus abscondit lucem, et praecepit ei ut rursus adveniat.
 Annuntiat de ea amico suo, quod possessio eius sit, et ad eam possit ascendere.


Caput 37

 Super hoc expavit cor meum, et emotum est de loco suo.
 Audite auditionem in terrore vocis eius, et sonum de ore illius procedentem.
 Subter omnes caelos ipse considerat, et lumen illius super terminos terrae.
 Post eum rugiet sonitus; tonabit voce magnitudinis suae: et non investigabitur, cum audita fuerit vox eius.
 Tonabit Deus in voce sua mirabiliter, qui facit magna et inscrutabilia;
 qui praecipit nivi ut descendat in terram, et hiemis pluviis, et imbri fortitudinis suae;
 qui in manu omnium hominum signat, ut noverint singuli opera sua.
 Ingredietur bestia latibulum, et in antro suo morabitur.
 Ab interioribus egredietur tempestas, et ab Arcturo frigus.
 Flante Deo, concrescit gelu, et rursum latissimae funduntur aquae.
 Frumentum desiderat nubes, et nubes spargunt lumen suum.
 Quae lustrant per circuitum, quocumque eas voluntas gubernantis duxerit, ad omne quod praeceperit illis super faciem orbis terrarum:
 sive in una tribu, sive in terra sua, sive in quocumque loco misericordiae suae eas iusserit inveniri.
 Ausculta haec, Iob: sta, et considera mirabilia Dei.
 Numquid scis quando praeceperit Deus pluviis, ut ostenderent lucem nubium eius?
 Numquid nosti semitas nubium magnas, et perfectas scientias?
 Nonne vestimenta tua calida sunt, cum perflata fuerit terra austro?
 Tu forsitan cum eo fabricatus es caelos, qui solidissimi quasi aere fusi sunt.
 Ostende nobis quid dicamus illi: nos quippe involvimur tenebris.
 Quis narrabit ei quae loquor? etiam si locutus fuerit homo, devorabitur.
 At nunc non vident lucem: subito aer cogetur in nubes, et ventus transiens fugabit eas.
 Ab aquilone aurum venit, et ad Deum formidolosa laudatio.
 Digne eum invenire non possumus: magnus fortitudine, et iudicio, et iustitia: et enarrari non potest.
 Ideo timebunt eum viri, et non audebunt contemplari omnes qui sibi videntur esse sapientes.


Caput 38

 Respondens autem Dominus Iob de turbine, dixit:
 Quis est iste involvens sententias sermonibus imperitis?
 Accinge sicut vir lumbos tuos: interrogabo te, et responde mihi.
 Ubi eras quando ponebam fundamenta terrae? indica mihi, si habes intelligentiam.
 Quis posuit mensuras eius, si nosti? vel quis tetendit super eam lineam?
 Super quo bases illius solidatae sunt? aut quis demisit lapidem angularem eius,
 cum me laudarent simul astra matutina, et iubilarent omnes filii Dei?
 Quis conclusit ostiis mare, quando erumpebat quasi de vulva procedens;
 cum ponerem nubem vestimentum eius, et caligine illud quasi pannis infantiae obvolverem?
 Circumdedi illud terminis meis, et posui vectem et ostia,
 et dixi: Usque huc venies, et non procedes amplius, et hic confringes tumentes fluctus tuos.
 Numquid post ortum tuum praecepisti diluculo, et ostendisti aurorae locum suum?
 Et tenuisti concutiens extrema terrae, et excussisti impios ex ea?
 Restituetur ut lutum signaculum, et stabit sicut vestimentum:
 auferetur ab impiis lux sua, et brachium excelsum confringetur.
 Numquid ingressus es profunda maris, et in novissimis abyssi deambulasti?
 Numquid apertae sunt tibi portae mortis, et ostia tenebrosa vidisti?
 Numquid considerasti latitudinem terrae? indica mihi, si nosti, omnia:
 in qua via lux habitet, et tenebrarum quis locus sit:
 ut ducas unumquodque ad terminos suos, et intelligas semitas domus eius.
 Sciebas tunc quod nasciturus esses, et numerum dierum tuorum noveras?
 Numquid ingressus es thesauros nivis, aut thesauros grandinis aspexisti,
 quae praeparavi in tempus hostis, in diem pugnae et belli?
 Per quam viam spargitur lux, dividitur aestus super terram?
 Quis dedit vehementissimo imbri cursum, et viam sonantis tonitrui,
 ut plueret super terram absque homine in deserto, ubi nullus mortalium commoratur;
 ut impleret inviam et desolatam, et produceret herbas virentes?
 Quis est pluviae pater? vel quis genuit stillas roris?
 De cuius utero egressa est glacies? et gelu de caelo quis genuit?
 In similitudinem lapidis aquae durantur, et superficies abyssi constringitur.
 Numquid coniungere valebis micantes stellas Pleiadas, aut gyrum Arcturi poteris dissipare?
 Numquid producis luciferum in tempore suo, et vesperum super filios terrae consurgere facis?
 Numquid nosti ordinem caeli, et pones rationem eius in terra?
 Numquid elevabis in nebula vocem tuam, et impetus aquarum operiet te?
 Numquid mittes fulgura, et ibunt, et revertentia dicent tibi: Adsumus?
 Quis posuit in visceribus hominis sapientiam? vel quis dedit gallo intelligentiam?
 Quis enarrabit caelorum rationem? et concentum caeli quis dormire faciet?
 Quando fundebatur pulvis in terra, et glebae compingebantur?
 Numquid capies leaenae praedam, et animam catulorum eius implebis,
 quando cubant in antris, et in specubus insidiantur?
 Quis praeparat corvo escam suam, quando pulli eius clamant ad Deum, vagantes, eo quod non habeant cibos?


Caput 39

 Numquid nosti tempus partus ibicum in petris, vel parturientes cervas observasti?
 Dinumerasti menses conceptus earum, et scisti tempus partus earum?
 Incurvantur ad foetum, et pariunt, et rugitus emittunt.
 Separantur filii earum, et pergunt ad pastum: egrediuntur, et non revertuntur ad eas.
 Quis dimisit onagrum liberum, et vincula eius quis solvit?
 cui dedi in solitudine domum, et tabernacula eius in terra salsuginis.
 Contemnit multitudinem civitatis: clamorem exactoris non audit.
 Circumspicit montes pascuae suae, et virentia quaeque perquirit.
 Numquid volet rhinoceros servire tibi, aut morabitur ad praesepe tuum?
 Numquid alligabis rhinocerota ad arandum loro tuo, aut confringet glebas vallium post te?
 Numquid fiduciam habebis in magna fortitudine eius, et derelinques ei labores tuos?
 Numquid credes illi quod sementem reddat tibi, et aream tuam congreget?
 Penna struthionis similis est pennis herodii et accipitris.
 Quando derelinquit ova sua in terra, tu forsitan in pulvere calefacies ea?
 Obliviscitur quod pes conculcet ea, aut bestia agri conterat.
 Duratur ad filios suos, quasi non sint sui: frustra laboravit, nullo timore cogente.
 Privavit enim eam Deus sapientia, nec dedit illi intelligentiam.
 Cum tempus fuerit, in altum alas erigit: deridet equum et ascensorem eius.
 Numquid praebebis equo fortitudinem, aut circumdabis collo eius hinnitum?
 Numquid suscitabis eum quasi locustas? gloria narium eius terror.
 Terram ungula fodit; exultat audacter: in occursum pergit armatis.
 Contemnit pavorem, nec cedit gladio.
 Super ipsum sonabit pharetra; vibrabit hasta et clypeus:
 fervens et fremens sorbet terram, nec reputat tubae sonare clangorem.
 Ubi audierit buccinam, dicit: Vah! procul odoratur bellum: exhortationem ducum, et ululatum exercitus.
 Numquid per sapientiam tuam plumescit accipiter, expandens alas suas ad austrum?
 Numquid ad praeceptum tuum elevabitur aquila, et in arduis ponet nidum suum?
 In petris manet, et in praeruptis silicibus commoratur, atque inaccessis rupibus.
 Inde contemplatur escam, et de longe oculi eius prospiciunt.
 Pulli eius lambent sanguinem: et ubicumque cadaver fuerit, statim adest.
 Et adiecit Dominus, et locutus est ad Iob:
 Numquid qui contendit cum Deo, tam facile conquiescit? utique qui arguit Deum, debet respondere ei.
 Respondens autem Iob Domino, dixit:
 Qui leviter locutus sum, respondere quid possum? manum meam ponam super os meum.
 Unum locutus sum, quod utinam non dixissem: et alterum, quibus ultra non addam.


Caput 40

 Respondens autem Dominus Iob de turbine, dixit:
 Accinge sicut vir lumbos tuos: interrogabo te, et indica mihi.
 Numquid irritum facies iudicium meum, et condemnabis me, ut tu iustificeris?
 Et si habes brachium sicut Deus? et si voce simili tonas?
 Circumda tibi decorem, et in sublime erigere, et esto gloriosus, et speciosis induere vestibus.
 Disperge superbos in furore tuo, et respiciens omnem arrogantem humilia.
 Respice cunctos superbos, et confunde eos, et contere impios in loco suo.
 Absconde eos in pulvere simul, et facies eorum demerge in foveam.
 Et ego confitebor quod salvare te possit dextera tua.
 Ecce behemoth quem feci tecum, foenum quasi bos comedet.
 Fortitudo eius in lumbis eius, et virtus illius in umbilico ventris eius.
 Stringit caudam suam quasi cedrum; nervi testiculorum eius perplexi sunt.
 Ossa eius velut fistulae aeris; cartilago illius quasi laminae ferreae.
 Ipse est principium viarum Dei: qui fecit eum applicabit gladium eius.
 Huic montes herbas ferunt: omnes bestiae agri ludent ibi.
 Sub umbra dormit in secreto calami, et in locis humentibus.
 Protegunt umbrae umbram eius: circumdabunt eum salices torrentis.
 Ecce absorbebit fluvium, et non mirabitur, et habet fiduciam quod influat Iordanis in os eius.
 In oculis eius quasi hamo capiet eum, et in sudibus perforabit nares eius.
 An extrahere poteris Leviathan hamo, et fune ligabis linguam eius?
 Numquid pones circulum in naribus eius, aut armilla perforabis maxillam eius?
 Numquid multiplicabit ad te preces, aut loquetur tibi mollia?
 Numquid feriet tecum pactum, et accipies eum servum sempiternum?
 Numquid illudes ei quasi avi, aut ligabis eum ancillis tuis?
 Concident eum amici? divident illum negotiatores?
 Numquid implebis sagenas pelle eius, et gurgustium piscium capite illius?
 Pone super eum manum tuam: memento belli, nec ultra addas loqui.
 Ecce spes eius frustrabitur eum, et videntibus cunctis praecipitabitur.


Caput 41

 Non quasi crudelis suscitabo eum: quis enim resistere potest vultui meo?
 Quis ante dedit mihi, ut reddam ei? omnia quae sub caelo sunt, mea sunt.
 Non parcam ei, et verbis potentibus, et ad deprecandum compositis.
 Quis revelabit faciem indumenti eius? et in medium oris eius quis intrabit?
 Portas vultus eius quis aperiet? per gyrum dentium eius formido.
 Corpus illius quasi scuta fusilia, compactum squamis se prementibus.
 Una uni coniungitur, et ne spiraculum quidem incedit per eas.
 Una alteri adhaerebit, et tenentes se nequaquam separabuntur.
 Sternutatio eius splendor ignis, et oculi eius ut palpebrae diluculi.
 De ore eius lampades procedunt, sicut taedae ignis accensae.
 De naribus eius procedit fumus, sicut ollae succensae atque ferventis.
 Halitus eius prunas ardere facit, et flamma de ore eius egreditur.
 In collo eius morabitur fortitudo, et faciem eius praecedit egestas.
 Membra carnium eius cohaerentia sibi: mittet contra eum fulmina, et ad locum alium non ferentur.
 Cor eius indurabitur tamquam lapis, et stringetur quasi malleatoris incus.
 Cum sublatus fuerit, timebunt angeli, et territi purgabuntur.
 Cum apprehenderit eum gladius, subsistere non poterit, neque hasta, neque thorax:
 reputabit enim quasi paleas ferrum, et quasi lignum putridum aes.
 Non fugabit eum vir sagittarius: in stipulam versi sunt ei lapides fundae.
 Quasi stipulam aestimabit malleum, et deridebit vibrantem hastam.
 Sub ipso erunt radii solis, et sternet sibi aurum quasi lutum.
 Fervescere faciet quasi ollam profundum mare, et ponet quasi cum unguenta bulliunt.
 Post eum lucebit semita: aestimabit abyssum quasi senescentem.
 Non est super terram potestas quae comparetur ei, qui factus est ut nullum timeret.
 Omne sublime videt: ipse est rex super universos filios superbiae.


Caput 42

 Respondens autem Iob Domino, dixit:
 Scio quia omnia potes, et nulla te latet cogitatio.
 Quis est iste qui celat consilium absque scientia? ideo insipienter locutus sum, et quae ultra modum excederent scientiam meam.
 Audi, et ego loquar: interrogabo te, et responde mihi.
 Auditu auris audivi te: nunc autem oculus meus videt te.
 Idcirco ipse me reprehendo, et ago poenitentiam in favilla et cinere.
 Postquam autem locutus est Dominus verba haec ad Iob, dixit ad Eliphaz Themanitem: Iratus est furor meus in te, et in duos amicos tuos, quoniam non estis locuti coram me rectum, sicut servus meus Iob.
 Sumite ergo vobis septem tauros et septem arietes, et ite ad servum meum Iob, et offerte holocaustum pro vobis: Iob autem servus meus orabit pro vobis. Faciem eius suscipiam, ut non vobis imputetur stultitia: neque enim locuti estis ad me recta, sicut servus meus Iob.
 Abierunt ergo Eliphaz Themanites, et Baldad Suhites, et Sophar Naamathites, et fecerunt sicut locutus fuerat Dominus ad eos: et suscepit Dominus faciem Iob.
 Dominus quoque conversus est ad poenitentiam Iob, cum oraret ille pro amicis suis: et addidit Dominus omnia quaecumque fuerant Iob, duplicia.
 Venerunt autem ad eum omnes fratres sui, et universae sorores suae, et cuncti qui noverant eum prius, et comederunt cum eo panem in domo eius: et moverunt super eum caput, et consolati sunt eum super omni malo quod intulerat Dominus super eum: et dederunt ei unusquisque ovem unam, et inaurem auream unam.
 Dominus autem benedixit novissimis Iob magis quam principio eius: et facta sunt ei quatuordecim millia ovium, et sex millia camelorum, et mille iuga boum, et mille asinae.
 Et fuerunt ei septem filii, et tres filiae.
 Et vocavit nomen unius Diem, et nomen secundae Cassiam, et nomen tertiae Cornustibii.
 Non sunt autem inventae mulieres speciosae sicut filiae Iob in universa terra: deditque eis pater suus haereditatem inter fratres earum.
 Vixit autem Iob post haec centum quadraginta annis, et vidit filios suos, et filios filiorum suorum usque ad quartam generationem: et mortuus est senex, et plenus dierum.


Liber Psalmorum



Caput 1

 Beatus vir qui non abiit in consilio impiorum, et in via peccatorum non stetit, et in cathedra pestilentiae non sedit;
 sed in lege Domini voluntas eius, et in lege eius meditabitur die ac nocte.
 Et erit tamquam lignum quod plantatum est secus decursus aquarum, quod fructum suum dabit in tempore suo: et folium eius non defluet; et omnia quaecumque faciet prosperabuntur.
 Non sic impii, non sic; sed tamquam pulvis quem proiicit ventus a facie terrae.
 Ideo non resurgent impii in iudicio, neque peccatores in concilio iustorum:
 quoniam novit Dominus viam iustorum, et iter impiorum peribit.


Caput 2

 Quare fremuerunt gentes, et populi meditati sunt inania?
 Astiterunt reges terrae, et principes convenerunt in unum adversus Dominum, et adversus christum eius.
 Dirumpamus vincula eorum, et proiiciamus a nobis iugum ipsorum.
 Qui habitat in caelis irridebit eos, et Dominus subsannabit eos.
 Tunc loquetur ad eos in ira sua, et in furore suo conturbabit eos.
 Ego autem constitutus sum rex ab eo super Sion, montem sanctum eius, praedicans praeceptum eius.
 Dominus dixit ad me: Filius meus es tu; ego hodie genui te.
 Postula a me, et dabo tibi gentes haereditatem tuam, et possessionem tuam terminos terrae.
 Reges eos in virga ferrea, et tamquam vas figuli confringes eos.
 Et nunc, reges, intelligite; erudimini, qui iudicatis terram.
 Servite Domino in timore, et exsultate ei cum tremore.
 Apprehendite disciplinam, nequando irascatur Dominus, et pereatis de via iusta.
 Cum exarserit in brevi ira eius, beati omnes qui confidunt in eo.


Caput 3

 Psalmus David, cum fugeret a facie Absalom filii sui.
 Domine, quid multiplicati sunt qui tribulant me? Multi insurgunt adversum me;
 multi dicunt animae meae: Non est salus ipsi in Deo eius.
 Tu autem Domine, susceptor meus es, gloria mea, et exaltans caput meum.
 Voce mea ad Dominum clamavi; et exaudivit me de monte sancto suo.
 Ego dormivi, et soporatus sum; et exsurrexi, quia Dominus suscepit me.
 Non timebo millia populi circumdantis me. Exsurge, Domine; salvum me fac, Deus meus.
 Quoniam tu percussisti omnes adversantes mihi sine causa; dentes peccatorum contrivisti.
 Domini est salus; et super populum tuum benedictio tua.


Caput 4

 In finem, in carminibus. Psalmus David.
 Cum invocarem exaudivit me Deus iustitiae meae, in tribulatione dilatasti mihi. Miserere mei, et exaudi orationem meam.
 Filii hominum, usquequo gravi corde? ut quid diligitis vanitatem, et quaeritis mendacium?
 Et scitote quoniam mirificavit Dominus sanctum suum; Dominus exaudiet me cum clamavero ad eum.
 Irascimini, et nolite peccare; quae dicitis in cordibus vestris, in cubilibus vestris compungimini.
 Sacrificate sacrificium iustitiae, et sperate in Domino. Multi dicunt: Quis ostendit nobis bona?
 Signatum est super nos lumen vultus tui, Domine: dedisti laetitiam in corde meo.
 A fructu frumenti, vini, et olei sui, multiplicati sunt.
 In pace in idipsum dormiam, et requiescam;
 quoniam tu, Domine, singulariter in spe constituisti me.


Caput 5

 In finem, pro ea quae haereditatem consequitur. Psalmus David.
 Verba mea auribus percipe, Domine; intellige clamorem meum.
 Intende voci orationis meae, rex meus et Deus meus.
 Quoniam ad te orabo, Domine: mane exaudies vocem meam.
 Mane astabo tibi, et videbo quoniam non Deus volens iniquitatem tu es.
 Neque habitabit iuxta te malignus, neque permanebunt iniusti ante oculos tuos.
 Odisti omnes qui operantur iniquitatem; perdes omnes qui loquuntur mendacium. Virum sanguinum et dolosum abominabitur Dominus.
 Ego autem in multitudine misericordiae tuae introibo in domum tuam; adorabo ad templum sanctum tuum in timore tuo.
 Domine, deduc me in iustitia tua: propter inimicos meos dirige in conspectu tuo viam meam.
 Quoniam non est in ore eorum veritas; cor eorum vanum est.
 Sepulchrum patens est guttur eorum; linguis suis dolose agebant: iudica illos, Deus. Decidant a cogitationibus suis; secundum multitudinem impietatum eorum expelle eos, quoniam irritaverunt te, Domine.
 Et laetentur omnes qui sperant in te; in aeternum exsultabunt, et habitabis in eis. Et gloriabuntur in te omnes qui diligunt nomen tuum,
 quoniam tu benedices iusto. Domine, ut scuto bonae voluntatis tuae coronasti nos.


Caput 6

 In finem, in carminibus. Psalmus David. Pro octava.
 Domine, ne in furore tuo arguas me, neque in ira tua corripias me.
 Miserere mei, Domine, quoniam infirmus sum; sana me, Domine, quoniam conturbata sunt ossa mea.
 Et anima mea turbata est valde; sed tu, Domine, usquequo?
 Convertere, Domine, et eripe animam meam; salvum me fac propter misericordiam tuam.
 Quoniam non est in morte qui memor sit tui; in inferno autem quis confitebitur tibi?
 Laboravi in gemitu meo; lavabo per singulas noctes lectum meum: lacrimis meis stratum meum rigabo.
 Turbatus est a furore oculus meus; inveteravi inter omnes inimicos meos.
 Discedite a me omnes qui operamini iniquitatem, quoniam exaudivit Dominus vocem fletus mei.
 Exaudivit Dominus deprecationem meam; Dominus orationem meam suscepit.
 Erubescant, et conturbentur vehementer, omnes inimici mei; convertantur, et erubescant valde velociter.


Caput 7

 Psalmus David, quem cantavit Domino pro verbis Chusi, filii Iemini.
 Domine Deus meus, in te speravi; salvum me fac ex omnibus persequentibus me, et libera me:
 nequando rapiat ut leo animam meam, dum non est qui redimat, neque qui salvum faciat.
 Domine Deus meus, si feci istud, si est iniquitas in manibus meis,
 si reddidi retribuentibus mihi mala, decidam merito ab inimicis meis inanis.
 Persequatur inimicus animam meam, et comprehendat; et conculcet in terra vitam meam, et gloriam meam in pulverem deducat.
 Exsurge, Domine, in ira tua, et exaltare in finibus inimicorum meorum: et exsurge, Domine Deus meus, in praecepto quod mandasti,
 et synagoga populorum circumdabit te: et propter hanc in altum regredere:
 Dominus iudicat populos. Iudica me, Domine, secundum iustitiam meam, et secundum innocentiam meam super me.
 Consumetur nequitia peccatorum, et diriges iustum, scrutans corda et renes, Deus.
 Iustum adiutorium meum a Domino, qui salvos facit rectos corde.
 Deus iudex iustus, fortis, et patiens; numquid irascitur per singulos dies?
 Nisi conversi fueritis, gladium suum vibrabit; arcum suum tetendit, et paravit illum.
 Et in eo paravit vasa mortis, sagittas suas ardentibus effecit.
 Ecce parturiit iniustitiam; concepit dolorem, et peperit iniquitatem.
 Lacum aperuit, et effodit eum; et incidit in foveam quam fecit.
 Convertetur dolor eius in caput eius, et in verticem ipsius iniquitas eius descendet.
 Confitebor Domino secundum iustitiam eius, et psallam nomini Domini altissimi.


Caput 8

 In finem, pro torcularibus. Psalmus David.
 Domine, Dominus noster, quam admirabile est nomen tuum in universa terra! quoniam elevata est magnificentia tua super caelos.
 Ex ore infantium et lactentium perfecisti laudem propter inimicos tuos, ut destruas inimicum et ultorem.
 Quoniam videbo caelos tuos, opera digitorum tuorum, lunam et stellas quae tu fundasti.
 Quid est homo, quod memor es eius? aut filius hominis, quoniam visitas eum?
 Minuisti eum paulominus ab angelis; gloria et honore coronasti eum;
 et constituisti eum super opera manuum tuarum.
 Omnia subiecisti sub pedibus eius, oves et boves universas, insuper et pecora campi,
 volucres caeli, et pisces maris qui perambulant semitas maris.
 Domine, Dominus noster, quam admirabile est nomen tuum in universa terra!


Caput 9

 In finem, pro occultis filii. Psalmus David.
 Confitebor tibi, Domine, in toto corde meo; narrabo omnia mirabilia tua.
 Laetabor et exsultabo in te; psallam nomini tuo, Altissime.
 In convertendo inimicum meum retrorsum; infirmabuntur, et peribunt a facie tua.
 Quoniam fecisti iudicium meum et causam meam; sedisti super thronum, qui iudicas iustitiam.
 Increpasti gentes, et periit impius: nomen eorum delesti in aeternum, et in saeculum saeculi.
 Inimici defecerunt frameae in finem, et civitates eorum destruxisti. Periit memoria eorum cum sonitu;
 et Dominus in aeternum permanet. Paravit in iudicio thronum suum,
 et ipse iudicabit orbem terrae in aequitate: iudicabit populos in iustitia.
 Et factus est Dominus refugium pauperi; adiutor in opportunitatibus, in tribulatione.
 Et sperent in te qui noverunt nomen tuum, quoniam non dereliquisti quaerentes te, Domine.
 Psallite Domino qui habitat in Sion; annuntiate inter gentes studia eius:
 quoniam requirens sanguinem eorum recordatus est; non est oblitus clamorem pauperum.
 Miserere mei, Domine: vide humilitatem meam de inimicis meis,
 qui exaltas me de portis mortis, ut annuntiem omnes laudationes tuas in portis filiae Sion:
 exultabo in salutari tuo. Infixae sunt gentes in interitu quem fecerunt; in laqueo isto quem absconderunt comprehensus est pes eorum.
 Cognoscetur Dominus iudicia faciens; in operibus manuum suarum comprehensus est peccator.
 Convertantur peccatores in infernum, omnes gentes quae obliviscuntur Deum.
 Quoniam non in finem oblivio erit pauperis; patientia pauperum non peribit in finem.
 Exsurge, Domine; non confortetur homo: iudicentur gentes in conspectu tuo.
 Constitue, Domine, legislatorem super eos, ut sciant gentes quoniam homines sunt.
 Ut quid, Domine, recessisti longe; despicis in opportunitatibus, in tribulatione?
 Dum superbit impius, incenditur pauper: comprehenduntur in consiliis quibus cogitant.
 Quoniam laudatur peccator in desideriis animae suae, et iniquus benedicitur.
 Exacerbavit Dominum peccator: secundum multitudinem irae suae, non quaeret.
 Non est Deus in conspectu eius; inquinatae sunt viae illius in omni tempore. Auferuntur iudicia tua a facie eius; omnium inimicorum suorum dominabitur.
 Dixit enim in corde suo: Non movebor a generatione in generationem, sine malo.
 Cuius maledictione os plenum est, et amaritudine, et dolo; sub lingua eius labor et dolor.
 Sedet in insidiis cum divitibus in occultis, ut interficiat innocentem.
 Oculi eius in pauperem respiciunt; insidiatur in abscondito, quasi leo in spelunca sua. Insidiatur ut rapiat pauperem; rapere pauperem dum attrahit eum.
 In laqueo suo humiliabit eum; inclinabit se, et cadet cum dominatus fuerit pauperum.
 Dixit enim in corde suo: Oblitus est Deus; avertit faciem suam, ne videat in finem.
 Exsurge, Domine Deus, exaltetur manus tua; ne obliviscaris pauperum.
 Propter quid irritavit impius Deum? dixit enim in corde suo: Non requiret.
 Vides, quoniam tu laborem et dolorem consideras, ut tradas eos in manus tuas. Tibi derelictus est pauper; orphano tu eris adiutor.
 Contere brachium peccatoris et maligni; quaeretur peccatum illius, et non invenietur.
 Dominus regnabit in aeternum, et in saeculum saeculi; peribitis, gentes, de terra illius.
 Desiderium pauperum exaudivit Dominus; praeparationem cordis eorum audivit auris tua:
 iudicare pupillo et humili, ut non apponat ultra magnificare se homo super terram.


Caput 10

 In finem. Psalmus David.
 In Domino confido; quomodo dicitis animae meae: Transmigra in montem sicut passer?
 Quoniam ecce peccatores intenderunt arcum; paraverunt sagittas suas in pharetra, ut sagittent in obscuro rectos corde:
 quoniam quae perfecisti destruxerunt; iustus autem, quid fecit?
 Dominus in templo sancto suo; Dominus in caelo sedes eius. Oculi eius in pauperem respiciunt; palpebrae eius interrogant filios hominum.
 Dominus interrogat iustum et impium; qui autem diligit iniquitatem, odit animam suam.
 Pluet super peccatores laqueos; ignis et sulphur, et spiritus procellarum, pars calicis eorum.
 Quoniam iustus Dominus, et iustitias dilexit: aequitatem vidit vultus eius.


Caput 11

 In finem, pro octava. Psalmus David.
 Salvum me fac, Domine, quoniam defecit sanctus, quoniam diminutae sunt veritates a filiis hominum.
 Vana locuti sunt unusquisque ad proximum suum; labia dolosa, in corde et corde locuti sunt.
 Disperdat Dominus universa labia dolosa, et linguam magniloquam.
 Qui dixerunt: Linguam nostram magnificabimus; labia nostra a nobis sunt. Quis noster dominus est?
 Propter miseriam inopum, et gemitum pauperum, nunc exsurgam, dicit Dominus. Ponam in salutari; fiducialiter agam in eo.
 Eloquia Domini, eloquia casta; argentum igne examinatum, probatum terrae, purgatum septuplum.
 Tu, Domine, servabis nos, et custodies nos a generatione hac in aeternum.
 In circuitu impii ambulant: secundum altitudinem tuam multiplicasti filios hominum.


Caput 12

 In finem. Psalmus David. Usquequo, Domine, oblivisceris me in finem? usquequo avertis faciem tuam a me?
 quamdiu ponam consilia in anima mea; dolorem in corde meo per diem?
 usquequo exaltabitur inimicus meus super me?
 Respice, et exaudi me, Domine Deus meus. Illumina oculos meos, ne umquam obdormiam in morte;
 nequando dicat inimicus meus: Praevalui adversus eum. Qui tribulant me exsultabunt si motus fuero;
 ego autem in misericordia tua speravi. Exsultabit cor meum in salutari tuo. Cantabo Domino qui bona tribuit mihi; et psallam nomini Domini altissimi.


Caput 13

 In finem. Psalmus David. Dixit insipiens in corde suo: Non est Deus. Corrupti sunt, et abominabiles facti sunt in studiis suis; non est qui faciat bonum, non est usque ad unum.
 Dominus de caelo prospexit super filios hominum, ut videat si est intelligens, aut requirens Deum.
 Omnes declinaverunt, simul inutiles facti sunt. Non est qui faciat bonum, non est usque ad unum. Sepulchrum patens est guttur eorum; linguis suis dolose agebant. Venenum aspidum sub labiis eorum, quorum os maledictione et amaritudine plenum est; veloces pedes eorum ad effundendum sanguinem. Contritio et infelicitas in viis eorum, et viam pacis non cognoverunt; non est timor Dei ante oculos eorum.
 Nonne cognoscent omnes qui operantur iniquitatem, qui devorant plebem meam sicut escam panis?
 Dominum non invocaverunt; illic trepidaverunt timore, ubi non erat timor.
 Quoniam Dominus in generatione iusta est: consilium inopis confudistis, quoniam Dominus spes eius est.
 Quis dabit ex Sion salutare Israel? Cum averterit Dominus captivitatem plebis suae, exsultabit Iacob, et laetabitur Israel.


Caput 14

 Psalmus David. Domine, quis habitabit in tabernaculo tuo? aut quis requiescet in monte sancto tuo?
 Qui ingreditur sine macula, et operatur iustitiam;
 qui loquitur veritatem in corde suo: qui non egit dolum in lingua sua, nec fecit proximo suo malum, et opprobrium non accepit adversus proximos suos.
 Ad nihilum deductus est in conspectu eius malignus; timentes autem Dominum glorificat. Qui iurat proximo suo, et non decipit;
 qui pecuniam suam non dedit ad usuram, et munera super innocentem non accepit: qui facit haec non movebitur in aeternum.


Caput 15

 Tituli inscriptio, ipsi David. Conserva me, Domine, quoniam speravi in te.
 Dixi Domino: Deus meus es tu, quoniam bonorum meorum non eges.
 Sanctis qui sunt in terra eius, mirificavit omnes voluntates meas in eis.
 Multiplicatae sunt infirmitates eorum: postea acceleraverunt. Non congregabo conventicula eorum de sanguinibus, nec memor ero nominum eorum per labia mea.
 Dominus pars haereditatis meae, et calicis mei: tu es qui restitues haereditatem meam mihi.
 Funes ceciderunt mihi in praeclaris; etenim haereditas mea praeclara est mihi.
 Benedicam Dominum qui tribuit mihi intellectum; insuper et usque ad noctem increpuerunt me renes mei.
 Providebam Dominum in conspectu meo semper: quoniam a dextris est mihi, ne commovear.
 Propter hoc laetatum est cor meum, et exsultavit lingua mea; insuper et caro mea requiescet in spe.
 Quoniam non derelinques animam meam in inferno, nec dabis sanctum tuum videre corruptionem. Notas mihi fecisti vias vitae; adimplebis me laetitia cum vultu tuo: delectationes in dextera tua usque in finem.


Caput 16

 Oratio David. Exaudi, Domine, iustitiam meam; intende deprecationem meam. Auribus percipe orationem meam, non in labiis dolosis.
 De vultu tuo iudicium meum prodeat; oculi tui videant aequitates.
 Probasti cor meum, et visitasti nocte; igne me examinasti, et non est inventa in me iniquitas.
 Ut non loquatur os meum opera hominum: propter verba labiorum tuorum, ego custodivi vias duras.
 Perfice gressus meos in semitis tuis, ut non moveantur vestigia mea.
 Ego clamavi, quoniam exaudisti me, Deus; inclina aurem tuam mihi, et exaudi verba mea.
 Mirifica misericordias tuas, qui salvos facis sperantes in te.
 A resistentibus dexterae tuae custodi me ut pupillam oculi. Sub umbra alarum tuarum protege me
 a facie impiorum qui me afflixerunt. Inimici mei animam meam circumdederunt;
 adipem suum concluserunt: os eorum locutum est superbiam.
 Proiicientes me nunc circumdederunt me; oculos suos statuerunt declinare in terram.
 Susceperunt me sicut leo paratus ad praedam, et sicut catulus leonis habitans in abditis.
 Exsurge, Domine: praeveni eum, et supplanta eum: eripe animam meam ab impio; frameam tuam
 ab inimicis manus tuae. Domine, a paucis de terra divide eos in vita eorum; de absconditis tuis adimpletus est venter eorum. Saturati sunt filiis, et dimiserunt reliquias suas parvulis suis.
 Ego autem in iustitia apparebo conspectui tuo; satiabor cum apparuerit gloria tua.


Caput 17

 In finem. Puero Domini David, qui locutus est Domino verba cantici huius, in die qua eripuit eum Dominus de manu omnium inimicorum eius, et de manu Saul, et dixit:
 Diligam te, Domine, fortitudo mea.
 Dominus firmamentum meum, et refugium meum, et liberator meus. Deus meus adiutor meus, et sperabo in eum; protector meus, et cornu salutis meae, et susceptor meus.
 Laudans invocabo Dominum, et ab inimicis meis salvus ero.
 Circumdederunt me dolores mortis, et torrentes iniquitatis conturbaverunt me.
 Dolores inferni circumdederunt me; praeoccupaverunt me laquei mortis.
 In tribulatione mea invocavi Dominum, et ad Deum meum clamavi: et exaudivit de templo sancto suo vocem meam; et clamor meus in conspectu eius introivit in aures eius.
 Commota est, et contremuit terra; fundamenta montium conturbata sunt, et commota sunt: quoniam iratus est eis.
 Ascendit fumus in ira eius, et ignis a facie eius exarsit; carbones succensi sunt ab eo.
 Inclinavit caelos, et descendit, et caligo sub pedibus eius.
 Et ascendit super cherubim, et volavit; volavit super pennas ventorum.
 Et posuit tenebras latibulum suum; in circuitu eius tabernaculum eius, tenebrosa aqua in nubibus aeris.
 Prae fulgore in conspectu eius nubes transierunt; grando et carbones ignis.
 Et intonuit de caelo Dominus, et Altissimus dedit vocem suam: grando et carbones ignis.
 Et misit sagittas suas, et dissipavit eos; fulgura multiplicavit, et conturbavit eos.
 Et apparuerunt fontes aquarum, et revelata sunt fundamenta orbis terrarum, ab increpatione tua, Domine, ab inspiratione spiritus irae tuae.
 Misit de summo, et accepit me; et assumpsit me de aquis multis.
 Eripuit me de inimicis meis fortissimis, et ab his qui oderunt me. Quoniam confortati sunt super me;
 praevenerunt me in die afflictionis meae: et factus est Dominus protector meus.
 Et eduxit me in latitudinem; salvum me fecit, quoniam voluit me,
 et retribuet mihi Dominus secundum iustitiam meam, et secundum puritatem manuum mearum retribuet mihi:
 quia custodivi vias Domini, nec impie gessi a Deo meo;
 quoniam omnia iudicia eius in conspectu meo, et iustitias eius non repuli a me.
 Et ero immaculatus cum eo; et observabo me ab iniquitate mea.
 Et retribuet mihi Dominus secundum iustitiam meam, et secundum puritatem manuum mearum in conspectu oculorum eius.
 Cum sancto sanctus eris, et cum viro innocente innocens eris,
 et cum electo electus eris, et cum perverso perverteris.
 Quoniam tu populum humilem salvum facies, et oculos superborum humiliabis.
 Quoniam tu illuminas lucernam meam, Domine; Deus meus, illumina tenebras meas.
 Quoniam in te eripiar a tentatione; et in Deo meo transgrediar murum.
 Deus meus, impolluta via eius; eloquia Domini igne examinata: protector est omnium sperantium in se.
 Quoniam quis deus praeter Dominum? aut quis deus praeter Deum nostrum?
 Deus qui praecinxit me virtute, et posuit immaculatam viam meam;
 qui perfecit pedes meos tamquam cervorum, et super excelsa statuens me;
 qui docet manus meas ad praelium. Et posuisti, ut arcum aereum, brachia mea,
 et dedisti mihi protectionem salutis tuae: et dextera tua suscepit me, et disciplina tua correxit me in finem, et disciplina tua ipsa me docebit.
 Dilatasti gressus meos subtus me, et non sunt infirmata vestigia mea.
 Persequar inimicos meos, et comprehendam illos; et non convertar donec deficiant.
 Confringam illos, nec poterunt stare; cadent subtus pedes meos.
 Et praecinxisti me virtute ad bellum, et supplantasti insurgentes in me subtus me.
 Et inimicos meos dedisti mihi dorsum, et odientes me disperdidisti.
 Clamaverunt, nec erat qui salvos faceret; ad Dominum, nec exaudivit eos.
 Et comminuam eos ut pulverem ante faciem venti; ut lutum platearum delebo eos.
 Eripies me de contradictionibus populi; constitues me in caput gentium.
 Populus quem non cognovi servivit mihi; in auditu auris obedivit mihi.
 Filii alieni mentiti sunt mihi, filii alieni inveterati sunt, et claudicaverunt a semitis suis.
 Vivit Dominus, et benedictus Deus meus, et exaltetur Deus salutis meae.
 Deus qui das vindictas mihi, et subdis populos sub me; liberator meus de inimicis meis iracundis.
 Et ab insurgentibus in me exaltabis me; a viro iniquo eripies me.
 Propterea confitebor tibi in nationibus, Domine, et nomini tuo psalmum dicam;
 magnificans salutes regis eius, et faciens misericordiam christo suo David, et semini eius usque in saeculum.


Caput 18

 In finem. Psalmus David.
 Caeli enarrant gloriam Dei, et opera manuum eius annuntiat firmamentum.
 Dies diei eructat verbum, et nox nocti indicat scientiam.
 Non sunt loquelae, neque sermones, quorum non audiantur voces eorum.
 In omnem terram exivit sonus eorum, et in fines orbis terrae verba eorum.
 In sole posuit tabernaculum suum; et ipse tamquam sponsus procedens de thalamo suo. Exsultavit ut gigas ad currendam viam;
 a summo caelo egressio eius. Et occursus eius usque ad summum eius; nec est qui se abscondat a calore eius.
 Lex Domini immaculata, convertens animas; testimonium Domini fidele, sapientiam praestans parvulis.
 Iustitiae Domini rectae, laetificantes corda; praeceptum Domini lucidum, illuminans oculos.
 Timor Domini sanctus, permanens in saeculum saeculi; iudicia Domini vera, iustificata in semetipsa,
 desiderabilia super aurum et lapidem pretiosum multum, et dulciora super mel et favum.
 Etenim servus tuus custodit ea; in custodiendis illis retributio multa.
 Delicta quis intelligit? ab occultis meis munda me;
 et ab alienis parce servo tuo. Si mei non fuerint dominati, tunc immaculatus ero, et emundabor a delicto maximo.
 Et erunt ut complaceant eloquia oris mei, et meditatio cordis mei in conspectu tuo semper. Domine, adiutor meus, et redemptor meus.


Caput 19

 In finem. Psalmus David.
 Exaudiat te Dominus in die tribulationis; protegat te nomen Dei Iacob.
 Mittat tibi auxilium de sancto, et de Sion tueatur te.
 Memor sit omnis sacrificii tui, et holocaustum tuum pingue fiat.
 Tribuat tibi secundum cor tuum, et omne consilium tuum confirmet.
 Laetabimur in salutari tuo; et in nomine Dei nostri magnificabimur.
 Impleat Dominus omnes petitiones tuas; nunc cognovi quoniam salvum fecit Dominus christum suum. Exaudiet illum de caelo sancto suo, in potentatibus salus dexterae eius.
 Hi in curribus, et hi in equis; nos autem in nomine Domini Dei nostri invocabimus.
 Ipsi obligati sunt, et ceciderunt; nos autem surreximus, et erecti sumus.
 Domine, salvum fac regem, et exaudi nos in die qua invocaverimus te.


Caput 20

 In finem. Psalmus David.
 Domine, in virtute tua laetabitur rex, et super salutare tuum exsultabit vehementer.
 Desiderium cordis eius tribuisti ei, et voluntate labiorum eius non fraudasti eum.
 Quoniam praevenisti eum in benedictionibus dulcedinis; posuisti in capite eius coronam de lapide pretioso.
 Vitam petiit a te, et tribuisti ei longitudinem dierum, in saeculum, et in saeculum saeculi.
 Magna est gloria eius in salutari tuo; gloriam et magnum decorem impones super eum.
 Quoniam dabis eum in benedictionem in saeculum saeculi; laetificabis eum in gaudio cum vultu tuo.
 Quoniam rex sperat in Domino, et in misericordia Altissimi non commovebitur.
 Inveniatur manus tua omnibus inimicis tuis; dextera tua inveniat omnes qui te oderunt.
 Pones eos ut clibanum ignis in tempore vultus tui: Dominus in ira sua conturbabit eos, et devorabit eos ignis.
 Fructum eorum de terra perdes, et semen eorum a filiis hominum,
 quoniam declinaverunt in te mala; cogitaverunt consilia quae non potuerunt stabilire.
 Quoniam pones eos dorsum; in reliquiis tuis praeparabis vultum eorum.
 Exaltare, Domine, in virtute tua; cantabimus et psallemus virtutes tuas.


Caput 21

 In finem, pro susceptione matutina. Psalmus David.
 Deus, Deus meus, respice in me: quare me dereliquisti? longe a salute mea verba delictorum meorum.
 Deus meus, clamabo per diem, et non exaudies; et nocte, et non ad insipientiam mihi.
 Tu autem in sancto habitas, laus Israel.
 In te speraverunt patres nostri; speraverunt, et liberasti eos.
 Ad te clamaverunt, et salvi facti sunt; in te speraverunt, et non sunt confusi.
 Ego autem sum vermis, et non homo; opprobrium hominum, et abiectio plebis.
 Omnes videntes me deriserunt me; locuti sunt labiis, et moverunt caput.
 Speravit in Domino, eripiat eum: salvum faciat eum, quoniam vult eum.
 Quoniam tu es qui extraxisti me de ventre, spes mea ab uberibus matris meae.
 In te proiectus sum ex utero; de ventre matris meae Deus meus es tu:
 ne discesseris a me, quoniam tribulatio proxima est, quoniam non est qui adiuvet.
 Circumdederunt me vituli multi; tauri pingues obsederunt me.
 Aperuerunt super me os suum, sicut leo rapiens et rugiens.
 Sicut aqua effusus sum, et dispersa sunt omnia ossa mea: factum est cor meum tamquam cera liquescens in medio ventris mei.
 Aruit tamquam testa virtus mea, et lingua mea adhaesit faucibus meis: et in pulverem mortis deduxisti me.
 Quoniam circumdederunt me canes multi; concilium malignantium obsedit me. Foderunt manus meas et pedes meos;
 dinumeraverunt omnia ossa mea. Ipsi vero consideraverunt et inspexerunt me.
 Diviserunt sibi vestimenta mea, et super vestem meam miserunt sortem.
 Tu autem, Domine, ne elongaveris auxilium tuum a me; ad defensionem meam conspice.
 Erue a framea, Deus, animam meam, et de manu canis unicam meam.
 Salva me ex ore leonis, et a cornibus unicornium humilitatem meam.
 Narrabo nomen tuum fratribus meis; in medio ecclesiae laudabo te.
 Qui timetis Dominum, laudate eum; universum semen Iacob, glorificate eum.
 Timeat eum omne semen Israel, quoniam non sprevit, neque despexit deprecationem pauperis, nec avertit faciem suam a me: et cum clamarem ad eum, exaudivit me.
 Apud te laus mea in ecclesia magna; vota mea reddam in conspectu timentium eum.
 Edent pauperes, et saturabuntur, et laudabunt Dominum qui requirunt eum: vivent corda eorum in saeculum saeculi.
 Reminiscentur et convertentur ad Dominum universi fines terrae; et adorabunt in conspectu eius universae familiae gentium:
 quoniam Domini est regnum, et ipse dominabitur gentium.
 Manducaverunt et adoraverunt omnes pingues terrae; in conspectu eius cadent omnes qui descendunt in terram.
 Et anima mea illi vivet; et semen meum serviet ipsi.
 Annuntiabitur Domino generatio ventura; et annuntiabunt caeli iustitiam eius populo qui nascetur, quem fecit Dominus.


Caput 22

 Psalmus David. Dominus regit me, et nihil mihi deerit:
 in loco pascuae, ibi me collocavit. Super aquam refectionis educavit me;
 animam meam convertit. Deduxit me super semitas iustitiae propter nomen suum.
 Nam etsi ambulavero in medio umbrae mortis, non timebo mala, quoniam tu mecum es. Virga tua, et baculus tuus, ipsa me consolata sunt.
 Parasti in conspectu meo mensam adversus eos qui tribulant me; impinguasti in oleo caput meum: et calix meus inebrians, quam praeclarus est!
 Et misericordia tua subsequetur me omnibus diebus vitae meae; et ut inhabitem in domo Domini in longitudinem dierum.


Caput 23

 Prima sabbati. Psalmus David. Domini est terra, et plenitudo eius; orbis terrarum, et universi qui habitant in eo.
 Quia ipse super maria fundavit eum, et super flumina praeparavit eum.
 Quis ascendet in montem Domini? aut quis stabit in loco sancto eius?
 Innocens manibus et mundo corde, qui non accepit in vano animam suam, nec iuravit in dolo proximo suo:
 hic accipiet benedictionem a Domino, et misericordiam a Deo salutari suo.
 Haec est generatio quaerentium eum, quaerentium faciem Dei Iacob.
 Attollite portas, principes, vestras, et elevamini, portae aeternales, et introibit rex gloriae.
 Quis est iste rex gloriae? Dominus fortis et potens, Dominus potens in praelio.
 Attollite portas, principes, vestras, et elevamini, portae aeternales, et introibit rex gloriae.
 Quis est iste rex gloriae? Dominus virtutum ipse est rex gloriae.


Caput 24

 In finem. Psalmus David. Ad te, Domine, levavi animam meam:
 Deus meus, in te confido; non erubescam.
 Neque irrideant me inimici mei: etenim universi qui sustinent te, non confundentur.
 Confundantur omnes iniqua agentes supervacue. Vias tuas, Domine, demonstra mihi, et semitas tuas edoce me.
 Dirige me in veritate tua, et doce me, quia tu es Deus salvator meus, et te sustinui tota die.
 Reminiscere miserationum tuarum, Domine, et misericordiarum tuarum quae a saeculo sunt.
 Delicta iuventutis meae, et ignorantias meas, ne memineris. Secundum misericordiam tuam memento mei tu, propter bonitatem tuam, Domine.
 Dulcis et rectus Dominus; propter hoc legem dabit delinquentibus in via.
 Diriget mansuetos in iudicio; docebit mites vias suas.
 Universae viae Domini, misericordia et veritas, requirentibus testamentum eius et testimonia eius.
 Propter nomen tuum, Domine, propitiaberis peccato meo; multum est enim.
 Quis est homo qui timet Dominum? legem statuit ei in via quam elegit.
 Anima eius in bonis demorabitur, et semen eius haereditabit terram.
 Firmamentum est Dominus timentibus eum; et testamentum ipsius ut manifestetur illis.
 Oculi mei semper ad Dominum, quoniam ipse evellet de laqueo pedes meos.
 Respice in me, et miserere mei, quia unicus et pauper sum ego.
 Tribulationes cordis mei multiplicatae sunt: de necessitatibus meis erue me.
 Vide humilitatem meam et laborem meum, et dimitte universa delicta mea.
 Respice inimicos meos, quoniam multiplicati sunt, et odio iniquo oderunt me.
 Custodi animam meam, et erue me: non erubescam, quoniam speravi in te.
 Innocentes et recti adhaeserunt mihi, quia sustinui te.
 Libera, Deus, Israel ex omnibus tribulationibus suis.


Caput 25

 In finem. Psalmus David. Iudica me, Domine, quoniam ego in innocentia mea ingressus sum, et in Domino sperans non infirmabor.
 Proba me, Domine, et tenta me; ure renes meos et cor meum.
 Quoniam misericordia tua ante oculos meos est, et complacui in veritate tua.
 Non sedi cum concilio vanitatis, et cum iniqua gerentibus non introibo.
 Odivi ecclesiam malignantium, et cum impiis non sedebo.
 Lavabo inter innocentes manus meas, et circumdabo altare tuum, Domine:
 ut audiam vocem laudis, et enarrem universa mirabilia tua.
 Domine, dilexi decorem domus tuae, et locum habitationis gloriae tuae.
 Ne perdas cum impiis, Deus, animam meam, et cum viris sanguinum vitam meam:
 in quorum manibus iniquitates sunt; dextera eorum repleta est muneribus.
 Ego autem in innocentia mea ingressus sum; redime me, et miserere mei.
 Pes meus stetit in directo; in ecclesiis benedicam te, Domine.


Caput 26

 Psalmus David, priusquam liniretur. Dominus illuminatio mea et salus mea: quem timebo? Dominus protector vitae meae: a quo trepidabo?
 Dum appropiant super me nocentes ut edant carnes meas, qui tribulant me inimici mei, ipsi infirmati sunt et ceciderunt.
 Si consistant adversum me castra, non timebit cor meum; si exsurgat adversum me praelium, in hoc ego sperabo.
 Unam petii a Domino, hanc requiram, ut inhabitem in domo Domini omnibus diebus vitae meae; ut videam voluptatem Domini, et visitem templum eius.
 Quoniam abscondit me in tabernaculo suo; in die malorum protexit me in abscondito tabernaculi sui.
 In petra exaltavit me, et nunc exaltavit caput meum super inimicos meos. Circuivi, et immolavi in tabernaculo eius hostiam vociferationis; cantabo, et psalmum dicam Domino.
 Exaudi, Domine, vocem meam, qua clamavi ad te; miserere mei, et exaudi me.
 Tibi dixit cor meum: Exquisivit te facies mea; faciem tuam, Domine, requiram.
 Ne avertas faciem tuam a me; ne declines in ira a servo tuo. Adiutor meus esto; ne derelinquas me, neque despicias me, Deus salutaris meus.
 Quoniam pater meus et mater mea dereliquerunt me; Dominus autem assumpsit me.
 Legem pone mihi, Domine, in via tua, et dirige me in semitam rectam, propter inimicos meos.
 Ne tradideris me in animas tribulantium me, quoniam insurrexerunt in me testes iniqui, et mentita est iniquitas sibi.
 Credo videre bona Domini in terra viventium.
 Expecta Dominum, viriliter age: et confortetur cor tuum, et sustine Dominum.


Caput 27

 Psalmus ipsi David. Ad te, Domine, clamabo; Deus meus, ne sileas a me: nequando taceas a me, et assimilabor descendentibus in lacum.
 Exaudi, Domine, vocem deprecationis meae dum oro ad te; dum extollo manus meas ad templum sanctum tuum.
 Ne simul trahas me cum peccatoribus, et cum operantibus iniquitatem ne perdas me; qui loquuntur pacem cum proximo suo, mala autem in cordibus eorum.
 Da illis secundum opera eorum, et secundum nequitiam adinventionum ipsorum. Secundum opera manuum eorum tribue illis; redde retributionem eorum ipsis.
 Quoniam non intellexerunt opera Domini, et in opera manuum eius destrues illos, et non aedificabis eos.
 Benedictus Dominus, quoniam exaudivit vocem deprecationis meae.
 Dominus adiutor meus et protector meus; in ipso speravit cor meum, et adiutus sum: et refloruit caro mea, et ex voluntate mea confitebor ei.
 Dominus fortitudo plebis suae, et protector salvationum christi sui est.
 Salvum fac populum tuum, Domine, et benedic haereditati tuae; et rege eos, et extolle illos usque in aeternum.


Caput 28

 Psalmus David, in consummatione tabernaculi. Afferte Domino, filii Dei, afferte Domino filios arietum.
 Afferte Domino gloriam et honorem; afferte Domino gloriam nomini eius; adorate Dominum in atrio sancto eius.
 Vox Domini super aquas; Deus maiestatis intonuit: Dominus super aquas multas.
 Vox Domini in virtute; vox Domini in magnificentia.
 Vox Domini confringentis cedros, et confringet Dominus cedros Libani:
 et comminuet eas, tamquam vitulum Libani, et dilectus quemadmodum filius unicornium.
 Vox Domini intercidentis flammam ignis;
 vox Domini concutientis desertum: et commovebit Dominus desertum Cades.
 Vox Domini praeparantis cervos: et revelabit condensa, et in templo eius omnes dicent gloriam.
 Dominus diluvium inhabitare facit, et sedebit Dominus rex in aeternum.
 Dominus virtutem populo suo dabit; Dominus benedicet populo suo in pace.


Caput 29

 Psalmus cantici, in dedicatione domus David.
 Exaltabo te, Domine, quoniam suscepisti me, nec delectasti inimicos meos super me.
 Domine Deus meus, clamavi ad te, et sanasti me.
 Domine, eduxisti ab inferno animam meam; salvasti me a descendentibus in lacum.
 Psallite Domino, sancti eius; et confitemini memoriae sanctitatis eius.
 Quoniam ira in indignatione eius, et vita in voluntate eius: ad vesperum demorabitur fletus, et ad matutinum laetitia.
 Ego autem dixi in abundantia mea: Non movebor in aeternum.
 Domine, in voluntate tua praestitisti decori meo virtutem; avertisti faciem tuam a me, et factus sum conturbatus.
 Ad te, Domine, clamabo, et ad Deum meum deprecabor.
 Quae utilitas in sanguine meo, dum descendo in corruptionem? numquid confitebitur tibi pulvis, aut annuntiabit veritatem tuam?
 Audivit Dominus, et misertus est mei; Dominus factus est adiutor meus.
 Convertisti planctum meum in gaudium mihi; conscidisti saccum meum, et circumdedisti me laetitia:
 ut cantet tibi gloria mea, et non compungar. Domine Deus meus, in aeternum confitebor tibi.


Caput 30

 In finem. Psalmus David, pro extasi.
 In te, Domine, speravi; non confundar in aeternum: in iustitia tua libera me.
 Inclina ad me aurem tuam; accelera ut eruas me. Esto mihi in Deum protectorem, et in domum refugii, ut salvum me facias:
 quoniam fortitudo mea et refugium meum es tu; et propter nomen tuum deduces me et enutries me.
 Educes me de laqueo hoc quem absconderunt mihi, quoniam tu es protector meus.
 In manus tuas commendo spiritum meum; redemisti me, Domine Deus veritatis.
 Odisti observantes vanitates supervacue; ego autem in Domino speravi.
 Exsultabo, et laetabor in misericordia tua, quoniam respexisti humilitatem meam; salvasti de necessitatibus animam meam.
 Nec conclusisti me in manibus inimici: statuisti in loco spatioso pedes meos.
 Miserere mei, Domine, quoniam tribulor; conturbatus est in ira oculus meus, anima mea, et venter meus.
 Quoniam defecit in dolore vita mea, et anni mei in gemitibus. Infirmata est in paupertate virtus mea, et ossa mea conturbata sunt.
 Super omnes inimicos meos factus sum opprobrium, et vicinis meis valde, et timor notis meis; qui videbant me foras fugerunt a me.
 Oblivioni datus sum, tamquam mortuus a corde; factus sum tamquam vas perditum:
 quoniam audivi vituperationem multorum commorantium in circuitu. In eo dum convenirent simul adversum me, accipere animam meam consiliati sunt.
 Ego autem in te speravi, Domine; dixi: Deus meus es tu;
 in manibus tuis sortes meae: eripe me de manu inimicorum meorum, et a persequentibus me.
 Illustra faciem tuam super servum tuum; salvum me fac in misericordia tua.
 Domine, non confundar, quoniam invocavi te. Erubescant impii, et deducantur in infernum;
 muta fiant labia dolosa, quae loquuntur adversus iustum iniquitatem, in superbia, et in abusione.
 Quam magna multitudo dulcedinis tuae, Domine, quam abscondisti timentibus te; perfecisti eis qui sperant in te in conspectu filiorum hominum!
 Abscondes eos in abscondito faciei tuae a conturbatione hominum; proteges eos in tabernaculo tuo, a contradictione linguarum.
 Benedictus Dominus, quoniam mirificavit misericordiam suam mihi in civitate munita.
 Ego autem dixi in excessu mentis meae: Proiectus sum a facie oculorum tuorum: ideo exaudisti vocem orationis meae, dum clamarem ad te.
 Diligite Dominum, omnes sancti eius, quoniam veritatem requiret Dominus, et retribuet abundanter facientibus superbiam.
 Viriliter agite, et confortetur cor vestrum, omnes qui speratis in Domino.


Caput 31

 Ipsi David intellectus. Beati quorum remissae sunt iniquitates, et quorum tecta sunt peccata.
 Beatus vir cui non imputavit Dominus peccatum, nec est in spiritu eius dolus.
 Quoniam tacui, inveteraverunt ossa mea, dum clamarem tota die.
 Quoniam die ac nocte gravata est super me manus tua, conversus sum in aerumna mea, dum configitur spina.
 Delictum meum cognitum tibi feci, et iniustitiam meam non abscondi. Dixi: Confitebor adversum me iniustitiam meam Domino; et tu remisisti impietatem peccati mei.
 Pro hac orabit ad te omnis sanctus in tempore opportuno. Verumtamen in diluvio aquarum multarum, ad eum non approximabunt.
 Tu es refugium meum a tribulatione quae circumdedit me; exsultatio mea, erue me a circumdantibus me.
 Intellectum tibi dabo, et instruam te in via hac qua gradieris; firmabo super te oculos meos.
 Nolite fieri sicut equus et mulus, quibus non est intellectus. In camo et freno maxillas eorum constringe, qui non approximant ad te.
 Multa flagella peccatoris; sperantem autem in Domino misericordia circumdabit.
 Laetamini in Domino, et exsultate, iusti; et gloriamini, omnes recti corde.


Caput 32

 Psalmus David. Exsultate, iusti, in Domino; rectos decet collaudatio.
 Confitemini Domino in cithara; in psalterio decem chordarum psallite illi.
 Cantate ei canticum novum; bene psallite ei in vociferatione.
 Quia rectum est verbum Domini, et omnia opera eius in fide.
 Diligit misericordiam et iudicium; misericordia Domini plena est terra.
 Verbo Domini caeli firmati sunt, et spiritu oris eius omnis virtus eorum.
 Congregans sicut in utre aquas maris; ponens in thesauris abyssos.
 Timeat Dominum omnis terra; ab eo autem commoveantur omnes inhabitantes orbem.
 Quoniam ipse dixit, et facta sunt; ipse mandavit et creata sunt.
 Dominus dissipat consilia gentium; reprobat autem cogitationes populorum, et reprobat consilia principum.
 Consilium autem Domini in aeternum manet; cogitationes cordis eius in generatione et generationem.
 Beata gens cuius est Dominus Deus eius; populus quem elegit in haereditatem sibi.
 De caelo respexit Dominus; vidit omnes filios hominum.
 De praeparato habitaculo suo respexit super omnes qui habitant terram:
 qui finxit sigillatim corda eorum; qui intelligit omnia opera eorum.
 Non salvatur rex per multam virtutem, et gigas non salvabitur in multitudine virtutis suae.
 Fallax equus ad salutem; in abundantia autem virtutis suae non salvabitur.
 Ecce oculi Domini super metuentes eum, et in eis qui sperant super misericordia eius:
 ut eruat a morte animas eorum, et alat eos in fame.
 Anima nostra sustinet Dominum, quoniam adiutor et protector noster est.
 Quia in eo laetabitur cor nostrum, et in nomine sancto eius speravimus.
 Fiat misericordia tua, Domine, super nos, quemadmodum speravimus in te.


Caput 33

 Davidi, cum immutavit vultum suum coram Achimelech, et dimisit eum, et abiit.
 Benedicam Dominum in omni tempore; semper laus eius in ore meo.
 In Domino laudabitur anima mea: audiant mansueti, et laetentur.
 Magnificate Dominum mecum, et exaltemus nomen eius in idipsum.
 Exquisivi Dominum, et exaudivit me; et ex omnibus tribulationibus meis eripuit me.
 Accedite ad eum, et illuminamini; et facies vestrae non confundentur.
 Iste pauper clamavit, et Dominus exaudivit eum, et de omnibus tribulationibus eius salvavit eum.
 Immittet angelus Domini in circuitu timentium eum, et eripiet eos.
 Gustate et videte quoniam suavis est Dominus; beatus vir qui sperat in eo.
 Timete Dominum, omnes sancti eius, quoniam non est inopia timentibus eum.
 Divites eguerunt, et esurierunt; inquirentes autem Dominum non minuentur omni bono.
 Venite, filii; audite me: timorem Domini docebo vos.
 Quis est homo qui vult vitam; diligit dies videre bonos?
 Prohibe linguam tuam a malo, et labia tua ne loquantur dolum.
 Diverte a malo, et fac bonum; inquire pacem, et persequere eam.
 Oculi Domini super iustos, et aures eius in preces eorum.
 Vultus autem Domini super facientes mala, ut perdat de terra memoriam eorum.
 Clamaverunt iusti, et Dominus exaudivit eos; et ex omnibus tribulationibus eorum liberavit eos.
 Iuxta est Dominus iis qui tribulato sunt corde, et humiles spiritu salvabit.
 Multae tribulationes iustorum; et de omnibus his liberabit eos Dominus.
 Custodit Dominus omnia ossa eorum: unum ex his non conteretur.
 Mors peccatorum pessima; et qui oderunt iustum delinquent.
 Redimet Dominus animas servorum suorum, et non delinquent omnes qui sperant in eo.


Caput 34

 Ipsi David. Iudica, Domine, nocentes me; expugna impugnantes me.
 Apprehende arma et scutum, et exsurge in adiutorium mihi.
 Effunde frameam, et conclude adversus eos qui persequuntur me; dic animae meae: Salus tua ego sum.
 Confundantur et revereantur quaerentes animam meam; avertantur retrorsum et confundantur cogitantes mihi mala.
 Fiant tamquam pulvis ante faciem venti, et angelus Domini coarctans eos.
 Fiat via illorum tenebrae et lubricum, et angelus Domini persequens eos.
 Quoniam gratis absconderunt mihi interitum laquei sui; supervacue exprobraverunt animam meam.
 Veniat illi laqueus quem ignorat, et captio quam abscondit apprehendat eum, et in laqueum cadat in ipsum.
 Anima autem mea exsultabit in Domino, et delectabitur super salutari suo.
 Omnia ossa mea dicent: Domine, quis similis tibi? eripiens inopem de manu fortiorum eius; egenum et pauperem a diripientibus eum.
 Surgentes testes iniqui, quae ignorabam interrogabant me.
 Retribuebant mihi mala pro bonis, sterilitatem animae meae.
 Ego autem, cum mihi molesti essent, induebar cilicio; humiliabam in ieiunio animam meam, et oratio mea in sinu meo convertetur.
 Quasi proximum et quasi fratrem nostrum sic complacebam; quasi lugens et contristatus sic humiliabar.
 Et adversum me laetati sunt, et convenerunt; congregata sunt super me flagella, et ignoravi.
 Dissipati sunt, nec compuncti; tentaverunt me, subsannaverunt me subsannatione; frenduerunt super me dentibus suis.
 Domine, quando respicies? Restitue animam meam a malignitate eorum; a leonibus unicam meam.
 Confitebor tibi in ecclesia magna; in populo gravi laudabo te.
 Non supergaudeant mihi qui adversantur mihi inique, qui oderunt me gratis, et annuunt oculis.
 Quoniam mihi quidem pacifice loquebantur; et in iracundia terrae loquentes, dolos cogitabant.
 Et dilataverunt super me os suum; dixerunt: Euge, euge! viderunt oculi nostri.
 Vidisti, Domine: ne sileas; Domine, ne discedas a me.
 Exsurge et intende iudicio meo, Deus meus; et Dominus meus, in causam meam.
 Iudica me secundum iustitiam tuam, Domine Deus meus, et non supergaudeant mihi.
 Non dicant in cordibus suis: Euge, euge, animae nostrae; nec dicant: Devoravimus eum.
 Erubescant et revereantur simul qui gratulantur malis meis; induantur confusione et reverentia qui magna loquuntur super me.
 Exsultent et laetentur qui volunt iustitiam meam; et dicant semper: Magnificetur Dominus, qui volunt pacem servi eius.
 Et lingua mea meditabitur iustitiam tuam; tota die laudem tuam.


Caput 35

 In finem. Servo Domini ipsi David.
 Dixit iniustus ut delinquat in semetipso: non est timor Dei ante oculos eius.
 Quoniam dolose egit in conspectu eius, ut inveniatur iniquitas eius ad odium.
 Verba oris eius iniquitas, et dolus; noluit intelligere ut bene ageret.
 Iniquitatem meditatus est in cubili suo; astitit omni viae non bonae: malitiam autem non odivit.
 Domine, in caelo misericordia tua, et veritas tua usque ad nubes.
 Iustitia tua sicut montes Dei; iudicia tua abyssus multa. Homines et iumenta salvabis, Domine,
 quemadmodum multiplicasti misericordiam tuam, Deus. Filii autem hominum in tegmine alarum tuarum sperabunt.
 Inebriabuntur ab ubertate domus tuae, et torrente voluptatis tuae potabis eos:
 quoniam apud te est fons vitae, et in lumine tuo videbimus lumen.
 Praetende misericordiam tuam scientibus te, et iustitiam tuam his qui recto sunt corde.
 Non veniat mihi pes superbiae, et manus peccatoris non moveat me.
 Ibi ceciderunt qui operantur iniquitatem; expulsi sunt, nec potuerunt stare.


Caput 36

 Psalmus ipsi David. Noli aemulari in malignantibus, neque zelaveris facientes iniquitatem:
 quoniam tamquam foenum velociter arescent, et quemadmodum olera herbarum cito decident.
 Spera in Domino, et fac bonitatem; et inhabita terram, et pasceris in divitiis eius.
 Delectare in Domino, et dabit tibi petitiones cordis tui.
 Revela Domino viam tuam, et spera in eo, et ipse faciet.
 Et educet quasi lumen iustitiam tuam, et iudicium tuum tamquam meridiem.
 Subditus esto Domino, et ora eum. Noli aemulari in eo qui prosperatur in via sua; in homine faciente iniustitias.
 Desine ab ira, et derelinque furorem; noli aemulari ut maligneris.
 Quoniam qui malignantur exterminabuntur; sustinentes autem Dominum, ipsi haereditabunt terram.
 Et adhuc pusillum, et non erit peccator; et quaeres locum eius, et non invenies.
 Mansueti autem haereditabunt terram, et delectabuntur in multitudine pacis.
 Observabit peccator iustum, et stridebit super eum dentibus suis.
 Dominus autem irridebit eum, quoniam prospicit quod veniet dies eius.
 Gladium evaginaverunt peccatores; intenderunt arcum suum: ut deiiciant pauperem et inopem, ut trucident rectos corde.
 Gladius eorum intret in corda ipsorum, et arcus eorum confringatur.
 Melius est modicum iusto, super divitias peccatorum multas:
 quoniam brachia peccatorum conterentur: confirmat autem iustos Dominus.
 Novit Dominus dies immaculatorum, et haereditas eorum in aeternum erit.
 Non confundentur in tempore malo, et in diebus famis saturabuntur:
 quia peccatores peribunt. Inimici vero Domini mox ut honorificati fuerint et exaltati, deficientes quemadmodum fumus deficient.
 Mutuabitur peccator, et non solvet; iustus autem miseretur et tribuet:
 quia benedicentes ei haereditabunt terram; maledicentes autem ei disperibunt.
 Apud Dominum gressus hominis dirigentur, et viam eius volet.
 Cum ceciderit, non collidetur, quia Dominus supponit manum suam.
 Iunior fui, etenim senui; et non vidi iustum derelictum, nec semen eius quaerens panem.
 Tota die miseretur et commodat; et semen illius in benedictione erit.
 Declina a malo, et fac bonum, et inhabita in saeculum saeculi:
 quia Dominus amat iudicium, et non derelinquet sanctos suos: in aeternum conservabuntur. Iniusti punientur, et semen impiorum peribit.
 Iusti autem haereditabunt terram, et inhabitabunt in saeculum saeculi super eam.
 Os iusti meditabitur sapientiam, et lingua eius loquetur iudicium.
 Lex Dei eius in corde ipsius, et non supplantabuntur gressus eius.
 Considerat peccator iustum, et quaerit mortificare eum.
 Dominus autem non derelinquet eum in manibus eius, nec damnabit eum cum iudicabitur illi.
 Exspecta Dominum, et custodi viam eius, et exaltabit te ut haereditate capias terram: cum perierint peccatores, videbis.
 Vidi impium superexaltatum, et elevatum sicut cedros Libani:
 et transivi, et ecce non erat; et quaesivi eum, et non est inventus locus eius.
 Custodi innocentiam, et vide aequitatem, quoniam sunt reliquiae homini pacifico.
 Iniusti autem disperibunt simul; reliquiae impiorum interibunt.
 Salus autem iustorum a Domino; et protector eorum in tempore tribulationis.
 Et adiuvabit eos Dominus, et liberabit eos; et eruet eos a peccatoribus, et salvabit eos, quia speraverunt in eo.


Caput 37

 Psalmus David, in rememorationem de sabbato.
 Domine, ne in furore tuo arguas me, neque in ira tua corripias me:
 quoniam sagittae tuae infixae sunt mihi, et confirmasti super me manum tuam.
 Non est sanitas in carne mea, a facie irae tuae; non est pax ossibus meis, a facie peccatorum meorum:
 quoniam iniquitates meae supergressae sunt caput meum, et sicut onus grave gravatae sunt super me.
 Putruerunt et corruptae sunt cicatrices meae, a facie insipientiae meae.
 Miser factus sum et curvatus sum usque in finem; tota die contristatus ingrediebar.
 Quoniam lumbi mei impleti sunt illusionibus, et non est sanitas in carne mea.
 Afflictus sum, et humiliatus sum nimis; rugiebam a gemitu cordis mei.
 Domine, ante te omne desiderium meum, et gemitus meus a te non est absconditus.
 Cor meum conturbatum est; dereliquit me virtus mea, et lumen oculorum meorum, et ipsum non est mecum.
 Amici mei et proximi mei adversum me appropinquaverunt, et steterunt; et qui iuxta me erant, de longe steterunt: et vim faciebant qui quaerebant animam meam.
 Et qui inquirebant mala mihi, locuti sunt vanitates, et dolos tota die meditabantur.
 Ego autem, tamquam surdus, non audiebam; et sicut mutus non aperiens os suum.
 Et factus sum sicut homo non audiens, et non habens in ore suo redargutiones.
 Quoniam in te, Domine, speravi; tu exaudies me, Domine Deus meus.
 Quia dixi: Nequando supergaudeant mihi inimici mei; et dum commoventur pedes mei, super me magna locuti sunt.
 Quoniam ego in flagella paratus sum, et dolor meus in conspectu meo semper.
 Quoniam iniquitatem meam annuntiabo, et cogitabo pro peccato meo.
 Inimici autem mei vivunt, et confirmati sunt super me: et multiplicati sunt qui oderunt me inique.
 Qui retribuunt mala pro bonis detrahebant mihi, quoniam sequebar bonitatem.
 Ne derelinquas me, Domine Deus meus; ne discesseris a me.
 Intende in adiutorium meum, Domine Deus salutis meae.


Caput 38

 In finem, ipsi Idithun. Canticum David.
 Dixi: Custodiam vias meas: ut non delinquam in lingua mea. Posui ori meo custodiam, cum consisteret peccator adversum me.
 Obmutui, et humiliatus sum, et silui a bonis; et dolor meus renovatus est.
 Concaluit cor meum intra me; et in meditatione mea exardescet ignis.
 Locutus sum in lingua mea: Notum fac mihi, Domine, finem meum, et numerum dierum meorum quis est, ut sciam quid desit mihi.
 Ecce mensurabiles posuisti dies meos, et substantia mea tamquam nihilum ante te. Verumtamen universa vanitas, omnis homo vivens.
 Verumtamen in imagine pertransit homo; sed et frustra conturbatur: thesaurizat, et ignorat cui congregabit ea.
 Et nunc quae est exspectatio mea: nonne Dominus? et substantia mea apud te est.
 Ab omnibus iniquitatibus meis erue me: opprobrium insipienti dedisti me.
 Obmutui, et non aperui os meum, quoniam tu fecisti;
 amove a me plagas tuas.
 A fortitudine manus tuae ego defeci in increpationibus: propter iniquitatem corripuisti hominem. Et tabescere fecisti sicut araneam animam eius: verumtamen vane conturbatur omnis homo.
 Exaudi orationem meam, Domine, et deprecationem meam; auribus percipe lacrimas meas. Ne sileas, quoniam advena ego sum apud te, et peregrinus sicut omnes patres mei.
 Remitte mihi, ut refrigerer priusquam abeam et amplius non ero.


Caput 39

 In finem. Psalmus ipsi David.
 Exspectans exspectavi Dominum, et intendit mihi.
 Et exaudivit preces meas, et eduxit me de lacu miseriae et de luto faecis. Et statuit super petram pedes meos, et direxit gressus meos.
 Et immisit in os meum canticum novum, carmen Deo nostro. Videbunt multi, et timebunt, et sperabunt in Domino.
 Beatus vir cuius est nomen Domini spes eius, et non respexit in vanitates et insanias falsas.
 Multa fecisti tu, Domine Deus meus, mirabilia tua; et cogitationibus tuis non est qui similis sit tibi. Annuntiavi et locutus sum: multiplicati sunt super numerum.
 Sacrificium et oblationem noluisti; aures autem perfecisti mihi. Holocaustum et pro peccato non postulasti;
 tunc dixi: Ecce venio. In capite libri scriptum est de me,
 ut facerem voluntatem tuam. Deus meus, volui, et legem tuam in medio cordis mei.
 Annuntiavi iustitiam tuam in ecclesia magna; ecce labia mea non prohibebo: Domine, tu scisti.
 Iustitiam tuam non abscondi in corde meo; veritatem tuam et salutare tuum dixi; non abscondi misericordiam tuam et veritatem tuam a concilio multo.
 Tu autem, Domine, ne longe facias miserationes tuas a me; misericordia tua et veritas tua semper susceperunt me.
 Quoniam circumdederunt me mala quorum non est numerus; comprehenderunt me iniquitates meae, et non potui ut viderem. Multiplicatae sunt super capillos capitis mei, et cor meum dereliquit me.
 Complaceat tibi, Domine, ut eruas me; Domine, ad adiuvandum me respice.
 Confundantur et revereantur simul, qui quaerunt animam meam ut auferant eam; convertantur retrorsum et revereantur, qui volunt mihi mala.
 Ferant confestim confusionem suam, qui dicunt mihi: Euge, euge!
 Exsultent et laetentur super te omnes quaerentes te; et dicant semper: Magnificetur Dominus, qui diligunt salutare tuum.
 Ego autem mendicus sum et pauper; Dominus sollicitus est mei. Adiutor meus et protector meus tu es; Deus meus, ne tardaveris.


Caput 40

 In finem. Psalmus ipsi David.
 Beatus qui intelligit super egenum et pauperem: in die mala liberabit eum Dominus.
 Dominus conservet eum, et vivificet eum, et beatum faciat eum in terra, et non tradat eum in animam inimicorum eius.
 Dominus opem ferat illi super lectum doloris eius; universum stratum eius versasti in infirmitate eius.
 Ego dixi: Domine, miserere mei; sana animam meam, quia peccavi tibi.
 Inimici mei dixerunt mala mihi: Quando morietur, et peribit nomen eius?
 Et si ingrediebatur ut videret, vana loquebatur; cor eius congregavit iniquitatem sibi. Egrediebatur foras et loquebatur.
 In idipsum adversum me susurrabant omnes inimici mei; adversum me cogitabant mala mihi.
 Verbum iniquum constituerunt adversum me: Numquid qui dormit non adiiciet ut resurgat?
 Etenim homo pacis meae in quo speravi, qui edebat panes meos, magnificavit super me supplantationem.
 Tu autem, Domine, miserere mei, et resuscita me; et retribuam eis.
 In hoc cognovi quoniam voluisti me, quoniam non gaudebit inimicus meus super me.
 Me autem propter innocentiam suscepisti; et confirmasti me in conspectu tuo in aeternum.
 Benedictus Dominus Deus Israel a saeculo et usque in saeculum. Fiat, fiat.


Caput 41

 In finem. Intellectus filiis Core.
 Quemadmodum desiderat cervus ad fontes aquarum, ita desiderat anima mea ad te, Deus.
 Sitivit anima mea ad Deum fortem, vivum; quando veniam, et apparebo ante faciem Dei?
 Fuerunt mihi lacrimae meae panes die ac nocte, dum dicitur mihi quotidie: Ubi est Deus tuus?
 Haec recordatus sum, et effudi in me animam meam, quoniam transibo in locum tabernaculi admirabilis, usque ad domum Dei, in voce exsultationis et confessionis, sonus epulantis.
 Quare tristis es, anima mea? et quare conturbas me? Spera in Deo, quoniam adhuc confitebor illi, salutare vultus mei,
 et Deus meus. Ad meipsum anima mea conturbata est: propterea memor ero tui de terra Iordanis et Hermoniim a monte modico.
 Abyssus abyssum invocat, in voce cataractarum tuarum; omnia excelsa tua, et fluctus tui super me transierunt.
 In die mandavit Dominus misericordiam suam, et nocte canticum eius; apud me oratio Deo vitae meae.
 Dicam Deo: Susceptor meus es; quare oblitus es mei? et quare contristatus incedo, dum affligit me inimicus?
 Dum confringuntur ossa mea, exprobraverunt mihi qui tribulant me inimici mei, dum dicunt mihi per singulos dies: Ubi est Deus tuus?
 Quare tristis es, anima mea? et quare conturbas me? Spera in Deo, quoniam adhuc confitebor illi, salutare vultus mei, et Deus meus.


Caput 42

 Psalmus David. Iudica me, Deus, et discerne causam meam de gente non sancta: ab homine iniquo et doloso erue me.
 Quia tu es, Deus, fortitudo mea: quare me repulisti? et quare tristis incedo, dum affligit me inimicus?
 Emitte lucem tuam et veritatem tuam: ipsa me deduxerunt, et adduxerunt in montem sanctum tuum, et in tabernacula tua.
 Et introibo ad altare Dei, ad Deum qui laetificat iuventutem meam. Confitebor tibi in cithara, Deus, Deus meus.
 Quare tristis es, anima mea? et quare conturbas me? Spera in Deo, quoniam adhuc confitebor illi, salutare vultus mei, et Deus meus.


Caput 43

 In finem. Filiis Core ad intellectum.
 Deus, auribus nostris audivimus, patres nostri annuntiaverunt nobis, opus quod operatus es in diebus eorum, et in diebus antiquis.
 Manus tua gentes disperdidit, et plantasti eos; afflixisti populos, et expulisti eos.
 Nec enim in gladio suo possederunt terram, et brachium eorum non salvavit eos: sed dextera tua et brachium tuum, et illuminatio vultus tui, quoniam complacuisti in eis.
 Tu es ipse rex meus et Deus meus, qui mandas salutes Iacob.
 In te inimicos nostros ventilabimus cornu, et in nomine tuo spernemus insurgentes in nobis.
 Non enim in arcu meo sperabo, et gladius meus non salvabit me:
 salvasti enim nos de affligentibus nos, et odientes nos confudisti.
 In Deo laudabimur tota die, et in nomine tuo confitebimur in saeculum.
 Nunc autem repulisti et confudisti nos, et non egredieris, Deus, in virtutibus nostris.
 Avertisti nos retrorsum post inimicos nostros, et qui oderunt nos diripiebant sibi.
 Dedisti nos tamquam oves escarum, et in gentibus dispersisti nos.
 Vendidisti populum tuum sine pretio, et non fuit multitudo in commutationibus eorum.
 Posuisti nos opprobrium vicinis nostris; subsannationem et derisum his qui sunt in circuitu nostro.
 Posuisti nos in similitudinem gentibus; commotionem capitis in populis.
 Tota die verecundia mea contra me est, et confusio faciei meae cooperuit me:
 a voce exprobrantis et obloquentis, a facie inimici et persequentis.
 Haec omnia venerunt super nos; nec obliti sumus te, et inique non egimus in testamento tuo.
 Et non recessit retro cor nostrum; et declinasti semitas nostras a via tua:
 quoniam humiliasti nos in loco afflictionis, et cooperuit nos umbra mortis.
 Si obliti sumus nomen Dei nostri, et si expandimus manus nostras ad deum alienum,
 nonne Deus requiret ista? ipse enim novit abscondita cordis. Quoniam propter te mortificamur tota die; aestimati sumus sicut oves occisionis.
 Exsurge; quare obdormis, Domine? exsurge, et ne repellas in finem.
 Quare faciem tuam avertis? oblivisceris inopiae nostrae et tribulationis nostrae?
 Quoniam humiliata est in pulvere anima nostra; conglutinatus est in terra venter noster.
 Exsurge, Domine, adiuva nos, et redime nos propter nomen tuum.


Caput 44

 In finem, pro iis qui commutabuntur. Filiis Core, ad intellectum. Canticum pro dilecto.
 Eructavit cor meum verbum bonum: dico ego opera mea regi. Lingua mea calamus scribae velociter scribentis.
 Speciosus forma prae filiis hominum, diffusa est gratia in labiis tuis: propterea benedixit te Deus in aeternum.
 Accingere gladio tuo super femur tuum, potentissime.
 Specie tua et pulchritudine tua intende, prospere procede, et regna, propter veritatem, et mansuetudinem, et iustitiam; et deducet te mirabiliter dextera tua.
 Sagittae tuae acutae: populi sub te cadent, in corda inimicorum regis.
 Sedes tua, Deus, in saeculum saeculi; virga directionis virga regni tui.
 Dilexisti iustitiam, et odisti iniquitatem; propterea unxit te Deus, Deus tuus, oleo laetitiae, prae consortibus tuis.
 Myrrha, et gutta, et casia a vestimentis tuis, a domibus eburneis; ex quibus delectaverunt te
 filiae regum in honore tuo. Astitit regina a dextris tuis in vestitu deaurato, circumdata varietate.
 Audi, filia, et vide, et inclina aurem tuam; et obliviscere populum tuum, et domum patris tui.
 Et concupiscet rex decorem tuum, quoniam ipse est Dominus Deus tuus, et adorabunt eum.
 Et filiae Tyri in muneribus vultum tuum deprecabuntur; omnes divites plebis.
 Omnis gloria eius filiae regis ab intus, in fimbriis aureis,
 circumamicta varietatibus. Adducentur regi virgines post eam; proximae eius afferentur tibi.
 Afferentur in laetitia et exsultatione; adducentur in templum regis.
 Pro patribus tuis nati sunt tibi filii; constitues eos principes super omnem terram.
 Memores erunt nominis tui in omni generatione et generationem: propterea populi confitebuntur tibi in aeternum, et in saeculum saeculi.


Caput 45

 In finem, filiis Core, pro arcanis. Psalmus.
 Deus noster refugium et virtus; adiutor in tribulationibus quae invenerunt nos nimis.
 Propterea non timebimus dum turbabitur terra, et transferentur montes in cor maris.
 Sonuerunt, et turbatae sunt aquae eorum; conturbati sunt montes in fortitudine eius.
 Fluminis impetus laetificat civitatem Dei: sanctificavit tabernaculum suum Altissimus.
 Deus in medio eius, non commovebitur; adiuvabit eam Deus mane diluculo.
 Conturbatae sunt gentes, et inclinata sunt regna: dedit vocem suam, mota est terra.
 Dominus virtutum nobiscum; susceptor noster Deus Iacob.
 Venite, et videte opera Domini, quae posuit prodigia super terram,
 auferens bella usque ad finem terrae. Arcum conteret, et confringet arma, et scuta comburet igni.
 Vacate, et videte quoniam ego sum Deus; exaltabor in gentibus, et exaltabor in terra.
 Dominus virtutum nobiscum; susceptor noster Deus Iacob.


Caput 46

 In finem, pro filiis Core. Psalmus.
 Omnes gentes, plaudite manibus; iubilate Deo in voce exsultationis:
 quoniam Dominus excelsus, terribilis, rex magnus super omnem terram.
 Subiecit populos nobis, et gentes sub pedibus nostris.
 Elegit nobis haereditatem suam; speciem Iacob quam dilexit.
 Ascendit Deus in iubilo, et Dominus in voce tubae.
 Psallite Deo nostro, psallite; psallite regi nostro, psallite:
 quoniam rex omnis terrae Deus, psallite sapienter.
 Regnabit Deus super gentes; Deus sedet super sedem sanctam suam.
 Principes populorum congregati sunt cum Deo Abraham, quoniam dii fortes terrae vehementer elevati sunt.


Caput 47

 Psalmus cantici. Filiis Core, secunda sabbati.
 Magnus Dominus et laudabilis nimis, in civitate Dei nostri, in monte sancto eius.
 Fundatur exsultatione universae terrae mons Sion; latera aquilonis, civitas regis magni.
 Deus in domibus eius cognoscetur cum suscipiet eam.
 Quoniam ecce reges terrae congregati sunt; convenerunt in unum.
 Ipsi videntes, sic admirati sunt, conturbati sunt, commoti sunt.
 Tremor apprehendit eos; ibi dolores ut parturientis:
 in spiritu vehementi conteres naves Tharsis.
 Sicut audivimus, sic vidimus, in civitate Domini virtutum, in civitate Dei nostri: Deus fundavit eam in aeternum.
 Suscepimus, Deus, misericordiam tuam in medio templi tui.
 Secundum nomen tuum, Deus, sic et laus tua in fines terrae; iustitia plena est dextera tua.
 Laetetur mons Sion, et exsultent filiae Iudae, propter iudicia tua, Domine.
 Circumdate Sion, et complectimini eam; narrate in turribus eius.
 Ponite corda vestra in virtute eius, et distribuite domos eius, ut enarretis in progenie altera.
 Quoniam hic est Deus, Deus noster in aeternum, et in saeculum saeculi: ipse reget nos in saecula.


Caput 48

 In finem, filiis Core. Psalmus.
 Audite haec, omnes gentes; auribus percipite, omnes qui habitatis orbem:
 quique terrigenae et filii hominum, simul in unum dives et pauper.
 Os meum loquetur sapientiam, et meditatio cordis mei prudentiam.
 Inclinabo in parabolam aurem meam; aperiam in psalterio propositionem meam.
 Cur timebo in die mala? iniquitas calcanei mei circumdabit me.
 Qui confidunt in virtute sua, et in multitudine divitiarum suarum, gloriantur.
 Frater non redimit, redimet homo: non dabit Deo placationem suam,
 et pretium redemptionis animae suae. Et laborabit in aeternum;
 et vivet adhuc in finem.
 Non videbit interitum, cum viderit sapientes morientes: simul insipiens et stultus peribunt. Et relinquent alienis divitias suas,
 et sepulchra eorum domus illorum in aeternum; tabernacula eorum in progenie et progenie: vocaverunt nomina sua in terris suis.
 Et homo, cum in honore esset, non intellexit. Comparatus est iumentis insipientibus, et similis factus est illis.
 Haec via illorum scandalum ipsis; et postea in ore suo complacebunt.
 Sicut oves in inferno positi sunt: mors depascet eos. Et dominabuntur eorum iusti in matutino; et auxilium eorum veterascet in inferno a gloria eorum.
 Verumtamen Deus redimet animam meam de manu inferi, cum acceperit me.
 Ne timueris cum dives factus fuerit homo, et cum multiplicata fuerit gloria domus eius:
 quoniam, cum interierit, non sumet omnia, neque descendet cum eo gloria eius.
 Quia anima eius in vita ipsius benedicetur; confitebitur tibi cum benefeceris ei.
 Introibit usque in progenies patrum suorum; et usque in aeternum non videbit lumen.
 Homo, cum in honore esset, non intellexit. Comparatus est iumentis insipientibus, et similis factus est illis.


Caput 49

 Psalmus Asaph. Deus deorum Dominus locutus est, et vocavit terram a solis ortu usque ad occasum.
 Ex Sion species decoris eius:
 Deus manifeste veniet; Deus noster, et non silebit. Ignis in conspectu eius exardescet; et in circuitu eius tempestas valida.
 Advocabit caelum desursum, et terram, discernere populum suum.
 Congregate illi sanctos eius, qui ordinant testamentum eius super sacrificia.
 Et annuntiabunt caeli iustitiam eius, quoniam Deus iudex est.
 Audi, populus meus, et loquar; Israel, et testificabor tibi: Deus, Deus tuus ego sum.
 Non in sacrificiis tuis arguam te; holocausta autem tua in conspectu meo sunt semper.
 Non accipiam de domo tua vitulos, neque de gregibus tuis hircos:
 quoniam meae sunt omnes ferae silvarum, iumenta in montibus, et boves.
 Cognovi omnia volatilia caeli, et pulchritudo agri mecum est.
 Si esuriero, non dicam tibi: meus est enim orbis terrae et plenitudo eius.
 Numquid manducabo carnes taurorum? aut sanguinem hircorum potabo?
 Immola Deo sacrificium laudis, et redde Altissimo vota tua.
 Et invoca me in die tribulationis: eruam te, et honorificabis me.
 Peccatori autem dixit Deus: Quare tu enarras iustitias meas? et assumis testamentum meum per os tuum?
 Tu vero odisti disciplinam, et proiecisti sermones meos retrorsum.
 Si videbas furem, currebas cum eo; et cum adulteris portionem tuam ponebas.
 Os tuum abundavit malitia, et lingua tua concinnabat dolos.
 Sedens adversus fratrem tuum loquebaris, et adversus filium matris tuae ponebas scandalum.
 Haec fecisti, et tacui. Existimasti inique quod ero tui similis: arguam te, et statuam contra faciem tuam.
 Intelligite haec, qui obliviscimini Deum, nequando rapiat, et non sit qui eripiat.
 Sacrificium laudis honorificabit me, et illic iter quo ostendam illi salutare Dei.


Caput 50

 In finem. Psalmus David,
 cum venit ad eum Nathan propheta, quando intravit ad Bethsabee.
 Miserere mei, Deus, secundum magnam misericordiam tuam; et secundum multitudinem miserationum tuarum, dele iniquitatem meam.
 Amplius lava me ab iniquitate mea, et a peccato meo munda me.
 Quoniam iniquitatem meam ego cognosco, et peccatum meum contra me est semper.
 Tibi soli peccavi, et malum coram te feci; ut iustificeris in sermonibus tuis, et vincas cum iudicaris.
 Ecce enim in iniquitatibus conceptus sum, et in peccatis concepit me mater mea.
 Ecce enim veritatem dilexisti; incerta et occulta sapientiae tuae manifestasti mihi.
 Asperges me hyssopo, et mundabor; lavabis me, et super nivem dealbabor.
 Auditui meo dabis gaudium et laetitiam, et exsultabunt ossa humiliata.
 Averte faciem tuam a peccatis meis, et omnes iniquitates meas dele.
 Cor mundum crea in me, Deus, et spiritum rectum innova in visceribus meis.
 Ne proiicias me a facie tua, et spiritum sanctum tuum ne auferas a me.
 Redde mihi laetitiam salutaris tui, et spiritu principali confirma me.
 Docebo iniquos vias tuas, et impii ad te convertentur.
 Libera me de sanguinibus, Deus, Deus salutis meae, et exsultabit lingua mea iustitiam tuam.
 Domine, labia mea aperies, et os meum annuntiabit laudem tuam.
 Quoniam si voluisses sacrificium, dedissem utique; holocaustis non delectaberis.
 Sacrificium Deo spiritus contribulatus; cor contritum et humiliatum, Deus, non despicies.
 Benigne fac, Domine, in bona voluntate tua Sion, ut aedificentur muri Ierusalem.
 Tunc acceptabis sacrificium iustitiae, oblationes et holocausta; tunc imponent super altare tuum vitulos.


Caput 51

 In finem. Intellectus David,
 cum venit Doeg Idumaeus, et nuntiavit Sauli: Venit David in domum Achimelech.
 Quid gloriaris in malitia, qui potens es in iniquitate?
 Tota die iniustitiam cogitavit lingua tua; sicut novacula acuta fecisti dolum.
 Dilexisti malitiam super benignitatem; iniquitatem magis quam loqui aequitatem.
 Dilexisti omnia verba praecipitationis; lingua dolosa.
 Propterea Deus destruet te in finem; evellet te, et emigrabit te de tabernaculo tuo, et radicem tuam de terra viventium.
 Videbunt iusti, et timebunt; et super eum ridebunt, et dicent:
 Ecce homo qui non posuit Deum adiutorem suum; sed speravit in multitudine divitiarum suarum, et praevaluit in vanitate sua.
 Ego autem, sicut oliva fructifera in domo Dei; speravi in misericordia Dei, in aeternum et in saeculum saeculi.
 Confitebor tibi in saeculum, quia fecisti; et exspectabo nomen tuum, quoniam bonum est in conspectu sanctorum tuorum.


Caput 52

 In finem, pro Maeleth intelligentiae David. Dixit insipiens in corde suo: Non est Deus.
 Corrupti sunt, et abominabiles facti sunt in iniquitatibus; non est qui faciat bonum.
 Deus de caelo prospexit super filios hominum, ut videat si est intelligens, aut requirens Deum.
 Omnes declinaverunt; simul inutiles facti sunt: non est qui faciat bonum, non est usque ad unum.
 Nonne scient omnes qui operantur iniquitatem, qui devorant plebem meam ut cibum panis?
 Deum non invocaverunt; illic trepidaverunt timore, ubi non erat timor. Quoniam Deus dissipavit ossa eorum qui hominibus placent: confusi sunt, quoniam Deus sprevit eos.
 Quis dabit ex Sion salutare Israel? cum converterit Deus captivitatem plebis suae, exsultabit Iacob, et laetabitur Israel.


Caput 53

 In finem, in carminibus. Intellectus David,
 cum venissent Ziphaei, et dixissent ad Saul: Nonne David absconditus est apud nos?
 Deus, in nomine tuo salvum me fac, et in virtute tua iudica me.
 Deus, exaudi orationem meam; auribus percipe verba oris mei.
 Quoniam alieni insurrexerunt adversum me, et fortes quaesierunt animam meam, et non proposuerunt Deum ante conspectum suum.
 Ecce enim Deus adiuvat me, et Dominus susceptor est animae meae.
 Averte mala inimicis meis; et in veritate tua disperde illos.
 Voluntarie sacrificabo tibi, et confitebor nomini tuo, Domine, quoniam bonum est.
 Quoniam ex omni tribulatione eripuisti me, et super inimicos meos despexit oculus meus.


Caput 54

 In finem, in carminibus. Intellectus David.
 Exaudi, Deus, orationem meam, et ne despexeris deprecationem meam:
 intende mihi, et exaudi me. Contristatus sum in exercitatione mea, et conturbatus sum
 a voce inimici, et a tribulatione peccatoris. Quoniam declinaverunt in me iniquitates, et in ira molesti erant mihi.
 Cor meum conturbatum est in me, et formido mortis cecidit super me.
 Timor et tremor venerunt super me, et contexerunt me tenebrae.
 Et dixi: Quis dabit mihi pennas sicut columbae, et volabo, et requiescam?
 Ecce elongavi fugiens, et mansi in solitudine.
 Exspectabam eum qui salvum me fecit a pusillanimitate spiritus, et tempestate.
 Praecipita, Domine; divide linguas eorum: quoniam vidi iniquitatem et contradictionem in civitate.
 Die ac nocte circumdabit eam super muros eius iniquitas; et labor in medio eius,
 et iniustitia: et non defecit de plateis eius usura et dolus.
 Quoniam si inimicus meus maledixisset mihi, sustinuissem utique. Et si is qui oderat me super me magna locutus fuisset, abscondissem me forsitan ab eo.
 Tu vero homo unanimis, dux meus, et notus meus:
 qui simul mecum dulces capiebas cibos; in domo Dei ambulavimus cum consensu.
 Veniat mors super illos, et descendant in infernum viventes: quoniam nequitiae in habitaculis eorum, in medio eorum.
 Ego autem ad Deum clamavi, et Dominus salvabit me.
 Vespere, et mane, et meridie, narrabo, et annuntiabo; et exaudiet vocem meam.
 Redimet in pace animam meam ab his qui appropinquant mihi: quoniam inter multos erant mecum.
 Exaudiet Deus, et humiliabit illos, qui est ante saecula. Non enim est illis commutatio, et non timuerunt Deum.
 Extendit manum suam in retribuendo; contaminaverunt testamentum eius:
 divisi sunt ab ira vultus eius, et appropinquavit cor illius. Molliti sunt sermones eius super oleum; et ipsi sunt iacula.
 Iacta super Dominum curam tuam, et ipse te enutriet; non dabit in aeternum fluctuationem iusto.
 Tu vero, Deus, deduces eos in puteum interitus. Viri sanguinum et dolosi non dimidiabunt dies suos; ego autem sperabo in te, Domine.


Caput 55

 In finem, pro populo qui a sanctis longe factus est. David in tituli inscriptionem, cum tenuerunt eum Allophyli in Geth.
 Miserere mei, Deus, quoniam conculcavit me homo; tota die impugnans, tribulavit me.
 Conculcaverunt me inimici mei tota die, quoniam multi bellantes adversum me.
 Ab altitudine diei timebo: ego vero in te sperabo.
 In Deo laudabo sermones meos; in Deo speravi: non timebo quid faciat mihi caro.
 Tota die verba mea execrabantur; adversum me omnes cogitationes eorum in malum.
 Inhabitabunt, et abscondent; ipsi calcaneum meum observabunt. Sicut sustinuerunt animam meam,
 pro nihilo salvos facies illos; in ira populos confringes.
 Deus, vitam meam annuntiavi tibi; posuisti lacrimas meas in conspectu tuo, sicut et in promissione tua:
 tunc convertentur inimici mei retrorsum. In quacumque die invocavero te, ecce cognovi quoniam Deus meus es.
 In Deo laudabo verbum; in Domino laudabo sermonem. In Deo speravi: non timebo quid faciat mihi homo.
 In me sunt, Deus, vota tua, quae reddam, laudationes tibi:
 quoniam eripuisti animam meam de morte, et pedes meos de lapsu, ut placeam coram Deo in lumine viventium.


Caput 56

 In finem, ne disperdas. David in tituli inscriptionem, cum fugeret a facie Saul in speluncam.
 Miserere mei, Deus, miserere mei, quoniam in te confidit anima mea. Et in umbra alarum tuarum sperabo, donec transeat iniquitas.
 Clamabo ad Deum altissimum, Deum qui benefecit mihi.
 Misit de caelo, et liberavit me; dedit in opprobrium conculcantes me. Misit Deus misericordiam suam et veritatem suam,
 et eripuit animam meam de medio catulorum leonum. Dormivi conturbatus. Filii hominum dentes eorum arma et sagittae, et lingua eorum gladius acutus.
 Exaltare super caelos, Deus, et in omnem terram gloria tua.
 Laqueum paraverunt pedibus meis, et incurvaverunt animam meam. Foderunt ante faciem meam foveam, et inciderunt in eam.
 Paratum cor meum, Deus, paratum cor meum; cantabo, et psalmum dicam.
 Exsurge, gloria mea; exsurge, psalterium et cithara: exsurgam diluculo.
 Confitebor tibi in populis, Domine, et psalmum dicam tibi in gentibus:
 quoniam magnificata est usque ad caelos misericordia tua, et usque ad nubes veritas tua.
 Exaltare super caelos, Deus, et super omnem terram gloria tua.


Caput 57

 In finem, ne disperdas. David in tituli inscriptionem.
 Si vere utique iustitiam loquimini, recta iudicate, filii hominum.
 Etenim in corde iniquitates operamini; in terra iniustitias manus vestrae concinnant.
 Alienati sunt peccatores a vulva; erraverunt ab utero: locuti sunt falsa.
 Furor illis secundum similitudinem serpentis, sicut aspidis surdae et obturantis aures suas,
 quae non exaudiet vocem incantantium, et venefici incantantis sapienter.
 Deus conteret dentes eorum in ore ipsorum; molas leonum confringet Dominus.
 Ad nihilum devenient tamquam aqua decurrens; intendit arcum suum donec infirmentur.
 Sicut cera quae fluit auferentur; supercecidit ignis, et non viderunt solem.
 Priusquam intelligerent spinae vestrae rhamnum, sicut viventes sic in ira absorbet eos.
 Laetabitur iustus cum viderit vindictam; manus suas lavabit in sanguine peccatoris.
 Et dicet homo: Si utique est fructus iusto, utique est Deus iudicans eos in terra.


Caput 58

 In finem, ne disperdas. David in tituli inscriptionem, quando misit Saul et custodivit domum eius ut eum interficeret.
 Eripe me de inimicis meis, Deus meus, et ab insurgentibus in me libera me.
 Eripe me de operantibus iniquitatem, et de viris sanguinum salva me.
 Quia ecce ceperunt animam meam; irruerunt in me fortes.
 Neque iniquitas mea, neque peccatum meum, Domine; sine iniquitate cucurri, et direxi.
 Exsurge in occursum meum, et vide: et tu, Domine Deus virtutum, Deus Israel, intende ad visitandas omnes gentes: non miserearis omnibus qui operantur iniquitatem.
 Convertentur ad vesperam, et famem patientur ut canes: et circuibunt civitatem.
 Ecce loquentur in ore suo, et gladius in labiis eorum: quoniam quis audivit?
 Et tu, Domine, deridebis eos; ad nihilum deduces omnes gentes.
 Fortitudinem meam ad te custodiam, quia, Deus, susceptor meus es:
 Deus meus misericordia eius praeveniet me.
 Deus ostendet mihi super inimicos meos: ne occidas eos, nequando obliviscantur populi mei. Disperge illos in virtute tua, et depone eos, protector meus, Domine:
 delictum oris eorum, sermonem labiorum ipsorum; et comprehendantur in superbia sua. Et de execratione et mendacio annuntiabuntur
 in consummatione: in ira consummationis, et non erunt. Et scient quia Deus dominabitur Iacob, et finium terrae.
 Convertentur ad vesperam, et famem patientur ut canes: et circuibunt civitatem.
 Ipsi dispergentur ad manducandum; si vero non fuerint saturati, et murmurabunt.
 Ego autem cantabo fortitudinem tuam, et exsultabo mane misericordiam tuam: quia factus es susceptor meus, et refugium meum in die tribulationis meae.
 Adiutor meus, tibi psallam, quia Deus susceptor meus es; Deus meus, misericordia mea.


Caput 59

 In finem, pro his qui immutabuntur, in tituli inscriptionem ipsi David, in doctrinam,
 cum succendit Mesopotamiam Syriae et Sobal, et convertit Ioab, et percussit Idumaeam in valle Salinarum duodecim millia.
 Deus, repulisti nos, et destruxisti nos; iratus es, et misertus es nobis.
 Commovisti terram, et conturbasti eam; sana contritiones eius, quia commota est.
 Ostendisti populo tuo dura; potasti nos vino compunctionis.
 Dedisti metuentibus te significationem, ut fugiant a facie arcus; ut liberentur dilecti tui.
 Salvum fac dextera tua, et exaudi me.
 Deus locutus est in sancto suo: laetabor, et partibor Sichimam; et convallem tabernaculorum metibor.
 Meus est Galaad, et meus est Manasses; et Ephraim fortitudo capitis mei. Iuda rex meus;
 Moab olla spei meae. In Idumaeam extendam calceamentum meum: mihi alienigenae subditi sunt.
 Quis deducet me in civitatem munitam? quis deducet me usque in Idumaeam?
 nonne tu, Deus, qui repulisti nos? et non egredieris, Deus, in virtutibus nostris?
 Da nobis auxilium de tribulatione, quia vana salus hominis.
 In Deo faciemus virtutem; et ipse ad nihilum deducet tribulantes nos.


Caput 60

 In finem. In hymnis David.
 Exaudi, Deus, deprecationem meam; intende orationi meae.
 A finibus terrae ad te clamavi, dum anxiaretur cor meum; in petra exaltasti me. Deduxisti me,
 quia factus es spes mea: turris fortitudinis a facie inimici.
 Inhabitabo in tabernaculo tuo in saecula; protegar in velamento alarum tuarum.
 Quoniam tu, Deus meus, exaudisti orationem meam; dedisti haereditatem timentibus nomen tuum.
 Dies super dies regis adiicies; annos eius usque in diem generationis et generationis.
 Permanet in aeternum in conspectu Dei: misericordiam et veritatem eius quis requiret?
 Sic psalmum dicam nomini tuo in saeculum saeculi, ut reddam vota mea de die in diem.


Caput 61

 In finem, pro Idithun. Psalmus David.
 Nonne Deo subiecta erit anima mea? ab ipso enim salutare meum.
 Nam et ipse Deus meus et salutaris meus; susceptor meus, non movebor amplius.
 Quousque irruitis in hominem? interficitis universi vos, tamquam parieti inclinato et maceriae depulsae.
 Verumtamen pretium meum cogitaverunt repellere; cucurri in siti: ore suo benedicebant, et corde suo maledicebant.
 Verumtamen Deo subiecta esto, anima mea, quoniam ab ipso patientia mea:
 quia ipse Deus meus et salvator meus, adiutor meus, non emigrabo.
 In Deo salutare meum et gloria mea; Deus auxilii mei, et spes mea in Deo est.
 Sperate in eo, omnis congregatio populi; effundite coram illo corda vestra: Deus adiutor noster in aeternum.
 Verumtamen vani filii hominum, mendaces filii hominum in stateris, ut decipiant ipsi de vanitate in idipsum.
 Nolite sperare in iniquitate, et rapinas nolite concupiscere; divitiae si affluant, nolite cor apponere.
 Semel locutus est Deus; duo haec audivi: quia potestas Dei est,
 et tibi, Domine, misericordia: quia tu reddes unicuique iuxta opera sua.


Caput 62

 Psalmus David, cum esset in deserto Idumaeae.
 Deus, Deus meus, ad te de luce vigilo. Sitivit in te anima mea; quam multipliciter tibi caro mea!
 In terra deserta, et invia, et inaquosa, sic in sancto apparui tibi, ut viderem virtutem tuam et gloriam tuam.
 Quoniam melior est misericordia tua super vitas, labia mea laudabunt te.
 Sic benedicam te in vita mea, et in nomine tuo levabo manus meas.
 Sicut adipe et pinguedine repleatur anima mea, et labiis exsultationis laudabit os meum.
 Si memor fui tui super stratum meum, in matutinis meditabor in te.
 Quia fuisti adiutor meus, et in velamento alarum tuarum exsultabo.
 Adhaesit anima mea post te; me suscepit dextera tua.
 Ipsi vero in vanum quaesierunt animam meam: introibunt in inferiora terrae;
 tradentur in manus gladii: partes vulpium erunt.
 Rex vero laetabitur in Deo; laudabuntur omnes qui iurant in eo: quia obstructum est os loquentium iniqua.


Caput 63

 In finem. Psalmus David.
 Exaudi, Deus, orationem meam cum deprecor; a timore inimici eripe animam meam.
 Protexisti me a conventu malignantium, a multitudine operantium iniquitatem.
 Quia exacuerunt ut gladium linguas suas; intenderunt arcum rem amaram,
 ut sagittent in occultis immaculatum.
 Subito sagittabunt eum, et non timebunt; firmaverunt sibi sermonem nequam. Narraverunt ut absconderent laqueos; dixerunt: Quis videbit eos?
 Scrutati sunt iniquitates; defecerunt scrutantes scrutinio. Accedet homo ad cor altum,
 et exaltabitur Deus. Sagittae parvulorum factae sunt plagae eorum,
 et infirmatae sunt contra eos linguae eorum. Conturbati sunt omnes qui videbant eos,
 et timuit omnis homo. Et annuntiaverunt opera Dei, et facta eius intellexerunt.
 Laetabitur iustus in Domino, et sperabit in eo, et laudabuntur omnes recti corde.


Caput 64

 In finem. Psalmus David, canticum Ieremiae et Ezechielis populo transmigrationis, cum inciperent exire.
 Te decet hymnus, Deus, in Sion, et tibi reddetur votum in Ierusalem.
 Exaudi orationem meam; ad te omnis caro veniet.
 Verba iniquorum praevaluerunt super nos, et impietatibus nostris tu propitiaberis.
 Beatus quem elegisti et assumpsisti: inhabitabit in atriis tuis. Replebimur in bonis domus tuae; sanctum est templum tuum,
 mirabile in aequitate. Exaudi nos, Deus, salutaris noster, spes omnium finium terrae, et in mari longe.
 Praeparans montes in virtute tua, accinctus potentia;
 qui conturbas profundum maris, sonum fluctuum eius. Turbabuntur gentes,
 et timebunt qui habitant terminos a signis tuis; exitus matutini et vespere delectabis.
 Visitasti terram, et inebriasti eam; multiplicasti locupletare eam. Flumen Dei repletum est aquis; parasti cibum illorum: quoniam ita est praeparatio eius.
 Rivos eius inebria; multiplica genimina eius: in stillicidiis eius laetabitur germinans.
 Benedices coronae anni benignitatis tuae, et campi tui replebuntur ubertate.
 Pinguescent speciosa deserti, et exsultatione colles accingentur.
 Induti sunt arietes ovium, et valles abundabunt frumento; clamabunt, etenim hymnum dicent.


Caput 65

 In finem. Canticum psalmi resurrectionis. Iubilate Deo, omnis terra;
 psalmum dicite nomini eius; date gloriam laudi eius.
 Dicite Deo: Quam terribilia sunt opera tua, Domine! in multitudine virtutis tuae mentientur tibi inimici tui.
 Omnis terra adoret te, et psallat tibi; psalmum dicat nomini tuo.
 Venite, et videte opera Dei: terribilis in consiliis super filios hominum.
 Qui convertit mare in aridam; in flumine pertransibunt pede: ibi laetabimur in ipso.
 Qui dominatur in virtute sua in aeternum; oculi eius super gentes respiciunt: qui exasperant non exaltentur in semetipsis.
 Benedicite, gentes, Deum nostrum, et auditam facite vocem laudis eius:
 qui posuit animam meam ad vitam, et non dedit in commotionem pedes meos.
 Quoniam probasti nos, Deus; igne nos examinasti, sicut examinatur argentum.
 Induxisti nos in laqueum; posuisti tribulationes in dorso nostro;
 imposuisti homines super capita nostra. Transivimus per ignem et aquam, et eduxisti nos in refrigerium.
 Introibo in domum tuam in holocaustis; reddam tibi vota mea
 quae distinxerunt labia mea: et locutum est os meum in tribulatione mea.
 Holocausta medullata offeram tibi, cum incenso arietum; offeram tibi boves cum hircis.
 Venite, audite, et narrabo, omnes qui timetis Deum, quanta fecit animae meae.
 Ad ipsum ore meo clamavi, et exaltavi sub lingua mea.
 Iniquitatem si aspexi in corde meo, non exaudiet Dominus.
 Propterea exaudivit Deus, et attendit voci deprecationis meae.
 Benedictus Deus, qui non amovit orationem meam, et misericordiam suam a me.


Caput 66

 In finem, in hymnis. Psalmus cantici David.
 Deus misereatur nostri, et benedicat nobis; illuminet vultum suum super nos, et misereatur nostri:
 ut cognoscamus in terra viam tuam, in omnibus gentibus salutare tuum.
 Confiteantur tibi populi, Deus: confiteantur tibi populi omnes.
 Laetentur et exsultent gentes, quoniam iudicas populos in aequitate, et gentes in terra dirigis.
 Confiteantur tibi populi, Deus: confiteantur tibi populi omnes.
 Terra dedit fructum suum: benedicat nos Deus, Deus noster!
 Benedicat nos Deus, et metuant eum omnes fines terrae.


Caput 67

 In finem. Psalmus cantici ipsi David.
 Exsurgat Deus, et dissipentur inimici eius; et fugiant qui oderunt eum a facie eius.
 Sicut deficit fumus, deficiant; sicut fluit cera a facie ignis, sic pereant peccatores a facie Dei.
 Et iusti epulentur, et exsultent in conspectu Dei, et delectentur in laetitia.
 Cantate Deo; psalmum dicite nomini eius: iter facite ei qui ascendit super occasum. Dominus nomen illi; exsultate in conspectu eius. Turbabuntur a facie eius,
 patris orphanorum, et iudicis viduarum; Deus in loco sancto suo.
 Deus qui inhabitare facit unius moris in domo; qui educit vinctos in fortitudine, similiter eos qui exasperant, qui habitant in sepulchris.
 Deus, cum egredereris in conspectu populi tui, cum pertransires in deserto,
 terra mota est, etenim caeli distillaverunt, a facie Dei Sinai, a facie Dei Israel.
 Pluviam voluntariam segregabis, Deus, haereditati tuae; et infirmata est, tu vero perfecisti eam.
 Animalia tua habitabunt in ea; parasti in dulcedine tua pauperi, Deus.
 Dominus dabit verbum evangelizantibus, virtute multa.
 Rex virtutum dilecti, dilecti; et speciei domus dividere spolia.
 Si dormiatis inter medios cleros, pennae columbae deargentatae, et posteriora dorsi eius in pallore auri.
 Dum discernit caelestis reges super eam, nive dealbabuntur in Selmon.
 Mons Dei, mons pinguis: mons coagulatus, mons pinguis.
 Ut quid suspicamini, montes coagulatos? mons in quo beneplacitum est Deo habitare in eo; etenim Dominus habitabit in finem.
 Currus Dei decem millibus multiplex, millia laetantium; Dominus in eis in Sina, in sancto.
 Ascendisti in altum, cepisti captivitatem, accepisti dona in hominibus; etenim non credentes inhabitare Dominum Deum.
 Benedictus Dominus die quotidie: prosperum iter faciet nobis Deus salutarium nostrorum.
 Deus noster, Deus salvos faciendi; et Domini, Domini exitus mortis.
 Verumtamen Deus confringet capita inimicorum suorum, verticem capilli perambulantium in delictis suis.
 Dixit Dominus: Ex Basan convertam, convertam in profundum maris:
 ut intingatur pes tuus in sanguine; lingua canum tuorum ex inimicis, ab ipso.
 Viderunt ingressus tuos, Deus, ingressus Dei mei, regis mei, qui est in sancto.
 Praevenerunt principes coniuncti psallentibus, in medio iuvencularum tympanistriarum.
 In ecclesiis benedicite Deo Domino de fontibus Israel.
 Ibi Beniamin adolescentulus, in mentis excessu; principes Iuda, duces eorum; principes Zabulon, principes Nephthali.
 Manda, Deus, virtuti tuae; confirma hoc, Deus, quod operatus es in nobis.
 A templo tuo in Ierusalem, tibi offerent reges munera.
 Increpa feras arundinis; congregatio taurorum in vaccis populorum: ut excludant eos qui probati sunt argento. Dissipa gentes quae bella volunt.
 Venient legati ex Aegypto; Aethiopia praeveniet manus eius Deo.
 Regna terrae, cantate Deo; psallite Domino; psallite Deo.
 Qui ascendit super caelum caeli, ad orientem: ecce dabit voci suae vocem virtutis.
 Date gloriam Deo super Israel; magnificentia eius et virtus eius in nubibus.
 Mirabilis Deus in sanctis suis; Deus Israel ipse dabit virtutem et fortitudinem plebi suae. Benedictus Deus!


Caput 68

 In finem, pro iis qui commutabuntur. David.
 Salvum me fac, Deus, quoniam intraverunt aquae usque ad animam meam.
 Infixus sum in limo profundi et non est substantia. Veni in altitudinem maris, et tempestas demersit me.
 Laboravi clamans, raucae factae sunt fauces meae; defecerunt oculi mei, dum spero in Deum meum.
 Multiplicati sunt super capillos capitis mei qui oderunt me gratis. Confortati sunt qui persecuti sunt me inimici mei iniuste; quae non rapui, tunc exsolvebam.
 Deus, tu scis insipientiam meam; et delicta mea a te non sunt abscondita.
 Non erubescant in me qui exspectant te, Domine, Domine virtutum; non confundantur super me qui quaerunt te, Deus Israel.
 Quoniam propter te sustinui opprobrium; operuit confusio faciem meam.
 Extraneus factus sum fratribus meis, et peregrinus filiis matris meae.
 Quoniam zelus domus tuae comedit me, et opprobria exprobrantium tibi ceciderunt super me.
 Et operui in ieiunio animam meam, et factum est in opprobrium mihi.
 Et posui vestimentum meum cilicium; et factus sum illis in parabolam.
 Adversum me loquebantur qui sedebant in porta, et in me psallebant qui bibebant vinum.
 Ego vero orationem meam ad te, Domine; tempus beneplaciti, Deus. In multitudine misericordiae tuae, exaudi me in veritate salutis tuae.
 Eripe me de luto, ut non infigar; libera me ab iis qui oderunt me, et de profundis aquarum.
 Non me demergat tempestas aquae, neque absorbeat me profundum, neque urgeat super me puteus os suum.
 Exaudi me, Domine, quoniam benigna est misericordia tua; secundum multitudinem miserationum tuarum respice in me.
 Et ne avertas faciem tuam a puero tuo; quoniam tribulor, velociter exaudi me.
 Intende animae meae, et libera eam; propter inimicos meos, eripe me.
 Tu scis improperium meum, et confusionem meam, et reverentiam meam;
 in conspectu tuo sunt omnes qui tribulant me. Improperium exspectavit cor meum et miseriam: et sustinui qui simul contristaretur, et non fuit; et qui consolaretur, et non inveni.
 Et dederunt in escam meam fel, et in siti mea potaverunt me aceto.
 Fiat mensa eorum coram ipsis in laqueum, et in retributiones, et in scandalum.
 Obscurentur oculi eorum, ne videant, et dorsum eorum semper incurva.
 Effunde super eos iram tuam, et furor irae tuae comprehendat eos.
 Fiat habitatio eorum deserta, et in tabernaculis eorum non sit qui inhabitet.
 Quoniam quem tu percussisti persecuti sunt, et super dolorem vulnerum meorum addiderunt.
 Appone iniquitatem super iniquitatem eorum, et non intrent in iustitiam tuam.
 Deleantur de libro viventium, et cum iustis non scribantur.
 Ego sum pauper et dolens; salus tua, Deus, suscepit me.
 Laudabo nomen Dei cum cantico, et magnificabo eum in laude:
 et placebit Deo super vitulum novellum, cornua producentem et ungulas.
 Videant pauperes, et laetentur; quaerite Deum, et vivet anima vestra:
 quoniam exaudivit pauperes Dominus, et vinctos suos non despexit.
 Laudent illum caeli et terra; mare, et omnia reptilia in eis.
 Quoniam Deus salvam faciet Sion, et aedificabuntur civitates Iuda, et inhabitabunt ibi, et haereditate acquirent eam.
 Et semen servorum eius possidebit eam; et qui diligunt nomen eius habitabunt in ea.


Caput 69

 In finem. Psalmus David in rememorationem, quod salvum fecerit eum Dominus.
 Deus, in adiutorium meum intende; Domine, ad adiuvandum me festina.
 Confundantur, et revereantur, qui quaerunt animam meam.
 Avertantur retrorsum, et erubescant, qui volunt mihi mala; avertantur statim erubescentes qui dicunt mihi: Euge, euge!
 Exsultent et laetentur in te omnes qui quaerunt te; et dicant semper: Magnificetur Dominus, qui diligunt salutare tuum.
 Ego vero egenus et pauper sum; Deus, adiuva me. Adiutor meus et liberator meus es tu; Domine, ne moreris.


Caput 70

 Psalmus David, filiorum Ionadab, et priorum captivorum. In te, Domine, speravi; non confundar in aeternum.
 In iustitia tua libera me, et eripe me: inclina ad me aurem tuam, et salva me.
 Esto mihi in Deum protectorem, et in locum munitum, ut salvum me facias: quoniam firmamentum meum et refugium meum es tu.
 Deus meus, eripe me de manu peccatoris, et de manu contra legem agentis, et iniqui:
 quoniam tu es patientia mea, Domine; Domine, spes mea a iuventute mea.
 In te confirmatus sum ex utero; de ventre matris meae tu es protector meus; in te cantatio mea semper.
 Tamquam prodigium factus sum multis; et tu adiutor fortis.
 Repleatur os meum laude, ut cantem gloriam tuam, tota die magnitudinem tuam.
 Ne proiicias me in tempore senectutis; cum defecerit virtus mea, ne derelinquas me.
 Quia dixerunt inimici mei mihi, et qui custodiebant animam meam consilium fecerunt in unum,
 dicentes: Deus dereliquit eum: persequimini et comprehendite eum, quia non est qui eripiat.
 Deus, ne elongeris a me; Deus meus, in auxilium meum respice.
 Confundantur et deficiant detrahentes animae meae; operiantur confusione et pudore qui quaerunt mala mihi.
 Ego autem semper sperabo, et adiiciam super omnem laudem tuam.
 Os meum annuntiabit iustitiam tuam, tota die salutare tuum. Quoniam non cognovi litteraturam,
 introibo in potentias Domini; Domine, memorabor iustitiae tuae solius.
 Deus, docuisti me a iuventute mea; et usque nunc pronuntiabo mirabilia tua.
 Et usque in senectam et senium, Deus, ne derelinquas me, donec annuntiem brachium tuum generationi omni quae ventura est, potentiam tuam,
 et iustitiam tuam, Deus, usque in altissima; quae fecisti magnalia, Deus: quis similis tibi?
 Quantas ostendisti mihi tribulationes multas et malas! et conversus vivificasti me, et de abyssis terrae iterum reduxisti me.
 Multiplicasti magnificentiam tuam; et conversus consolatus es me.
 Nam et ego confitebor tibi in vasis psalmi veritatem tuam, Deus; psallam tibi in cithara, sanctus Israel.
 Exsultabunt labia mea cum cantavero tibi; et anima mea quam redemisti.
 Sed et lingua mea tota die meditabitur iustitiam tuam, cum confusi et reveriti fuerint qui quaerunt mala mihi.


Caput 71

 Psalmus, in Salomonem.
 Deus, iudicium tuum regi da, et iustitiam tuam filio regis; iudicare populum tuum in iustitia, et pauperes tuos in iudicio.
 Suscipiant montes pacem populo, et colles iustitiam.
 Iudicabit pauperes populi, et salvos faciet filios pauperum, et humiliabit calumniatorem.
 Et permanebit cum sole, et ante lunam, in generatione et generationem.
 Descendet sicut pluvia in vellus, et sicut stillicidia stillantia super terram.
 Orietur in diebus eius iustitia, et abundantia pacis, donec auferatur luna.
 Et dominabitur a mari usque ad mare, et a flumine usque ad terminos orbis terrarum.
 Coram illo procident Aethiopes, et inimici eius terram lingent.
 Reges Tharsis et insulae munera offerent; reges Arabum et Saba dona adducent:
 et adorabunt eum omnes reges terrae; omnes gentes servient ei.
 Quia liberabit pauperem a potente, et pauperem cui non erat adiutor.
 Parcet pauperi et inopi, et animas pauperum salvas faciet.
 Ex usuris et iniquitate redimet animas eorum, et honorabile nomen eorum coram illo.
 Et vivet, et dabitur ei de auro Arabiae; et adorabunt de ipso semper, tota die benedicent ei.
 Et erit firmamentum in terra in summis montium; superextolletur super Libanum fructus eius, et florebunt de civitate sicut foenum terrae.
 Sit nomen eius benedictum in saecula; ante solem permanet nomen eius. Et benedicentur in ipso omnes tribus terrae; omnes gentes magnificabunt eum.
 Benedictus Dominus Deus Israel, qui facit mirabilia solus.
 Et benedictum nomen maiestatis eius in aeternum, et replebitur maiestate eius omnis terra. Fiat, fiat.
 Defecerunt laudes David, filii Iesse.


Caput 72

 Psalmus Asaph. Quam bonus Israel Deus, his qui recto sunt corde!
 Mei autem pene moti sunt pedes, pene effusi sunt gressus mei:
 quia zelavi super iniquos, pacem peccatorum videns.
 Quia non est respectus morti eorum, et firmamentum in plaga eorum.
 In labore hominum non sunt, et cum hominibus non flagellabuntur.
 Ideo tenuit eos superbia; operti sunt iniquitate et impietate sua.
 Prodiit quasi ex adipe iniquitas eorum; transierunt in affectum cordis.
 Cogitaverunt et locuti sunt nequitiam; iniquitatem in excelso locuti sunt.
 Posuerunt in caelum os suum, et lingua eorum transivit in terra.
 Ideo convertetur populus meus hic, et dies pleni invenientur in eis.
 Et dixerunt: Quomodo scit Deus, et si est scientia in excelso?
 Ecce ipsi peccatores, et abundantes in saeculo obtinuerunt divitias.
 Et dixi: Ergo sine causa iustificavi cor meum, et lavi inter innocentes manus meas,
 et fui flagellatus tota die, et castigatio mea in matutinis.
 Si dicebam: Narrabo sic; ecce nationem filiorum tuorum reprobavi.
 Existimabam ut cognoscerem hoc; labor est ante me:
 donec intrem in sanctuarium Dei, et intelligam in novissimis eorum.
 Verumtamen propter dolos posuisti eis; deiecisti eos dum allevarentur.
 Quomodo facti sunt in desolationem? subito defecerunt: perierunt propter iniquitatem suam.
 Velut somnium surgentium, Domine, in civitate tua imaginem ipsorum ad nihilum rediges.
 Quia inflammatum est cor meum, et renes mei commutati sunt;
 et ego ad nihilum redactus sum, et nescivi:
 ut iumentum factus sum apud te, et ego semper tecum.
 Tenuisti manum dexteram meam, et in voluntate tua deduxisti me, et cum gloria suscepisti me.
 Quid enim mihi est in caelo? et a te quid volui super terram?
 Defecit caro mea et cor meum; Deus cordis mei, et pars mea, Deus in aeternum.
 Quia ecce qui elongant se a te peribunt; perdidisti omnes qui fornicantur abs te.
 Mihi autem adhaerere Deo bonum est; ponere in Domino Deo spem meam: ut annuntiem omnes praedicationes tuas in portis filiae Sion.


Caput 73

 Intellectus Asaph. Ut quid, Deus, repulisti in finem, iratus est furor tuus super oves pascuae tuae?
 Memor esto congregationis tuae, quam possedisti ab initio. Redemisti virgam haereditatis tuae, mons Sion, in quo habitasti in eo.
 Leva manus tuas in superbias eorum in finem: quanta malignatus est inimicus in sancto!
 Et gloriati sunt qui oderunt te in medio solemnitatis tuae; posuerunt signa sua, signa:
 et non cognoverunt sicut in exitu super summum. Quasi in silva lignorum securibus
 exciderunt ianuas eius in idipsum; in securi et ascia deiecerunt eam.
 Incenderunt igni sanctuarium tuum; in terra polluerunt tabernaculum nominis tui.
 Dixerunt in corde suo cognatio eorum simul: Quiescere faciamus omnes dies festos Dei a terra.
 Signa nostra non vidimus; iam non est propheta; et nos non cognoscet amplius.
 Usquequo, Deus, improperabit inimicus? irritat adversarius nomen tuum in finem?
 Ut quid avertis manum tuam, et dexteram tuam de medio sinu tuo in finem?
 Deus autem rex noster ante saecula: operatus est salutem in medio terrae.
 Tu confirmasti in virtute tua mare; contribulasti capita draconum in aquis.
 Tu confregisti capita draconis; dedisti eum escam populis Aethiopum.
 Tu dirupisti fontes et torrentes; tu siccasti fluvios Ethan.
 Tuus est dies, et tua est nox; tu fabricatus es auroram et solem.
 Tu fecisti omnes terminos terrae; aestatem et ver tu plasmasti ea.
 Memor esto huius: inimicus improperavit Domino, et populus insipiens incitavit nomen tuum.
 Ne tradas bestiis animas confitentes tibi, et animas pauperum tuorum ne obliviscaris in finem.
 Respice in testamentum tuum, quia repleti sunt qui obscurati sunt terrae domibus iniquitatum.
 Ne avertatur humilis factus confusus; pauper et inops laudabunt nomen tuum.
 Exsurge, Deus, iudica causam tuam; memor esto improperiorum tuorum, eorum quae ab insipiente sunt tota die.
 Ne obliviscaris voces inimicorum tuorum: superbia eorum qui te oderunt ascendit semper.


Caput 74

 In finem, ne corrumpas. Psalmus cantici Asaph.
 Confitebimur tibi, Deus, confitebimur, et invocabimus nomen tuum; narrabimus mirabilia tua.
 Cum accepero tempus, ego iustitias iudicabo.
 Liquefacta est terra et omnes qui habitant in ea: ego confirmavi columnas eius.
 Dixi iniquis: Nolite inique agere: et delinquentibus: Nolite exaltare cornu:
 nolite extollere in altum cornu vestrum; nolite loqui adversus Deum iniquitatem.
 Quia neque ab oriente, neque ab occidente, neque a desertis montibus:
 quoniam Deus iudex est. Hunc humiliat, et hunc exaltat:
 quia calix in manu Domini vini meri, plenus misto. Et inclinavit ex hoc in hoc; verumtamen faex eius non est exinanita: bibent omnes peccatores terrae.
 Ego autem annuntiabo in saeculum; cantabo Deo Iacob:
 et omnia cornua peccatorum confringam, et exaltabuntur cornua iusti.


Caput 75

 In finem, in laudibus. Psalmus Asaph, canticum ad Assyrios.
 Notus in Iudaea Deus; in Israel magnum nomen eius.
 Et factus est in pace locus eius, et habitatio eius in Sion.
 Ibi confregit potentias arcuum, scutum, gladium, et bellum.
 Illuminans tu mirabiliter a montibus aeternis;
 turbati sunt omnes insipientes corde. Dormierunt somnum suum, et nihil invenerunt omnes viri divitiarum in manibus suis.
 Ab increpatione tua, Deus Iacob, dormitaverunt qui ascenderunt equos.
 Tu terribilis es; et quis resistet tibi? ex tunc ira tua.
 De caelo auditum fecisti iudicium: terra tremuit et quievit
 cum exsurgeret in iudicium Deus, ut salvos faceret omnes mansuetos terrae.
 Quoniam cogitatio hominis confitebitur tibi, et reliquiae cogitationis diem festum agent tibi.
 Vovete et reddite Domino Deo vestro, omnes qui in circuitu eius affertis munera: terribili,
 et ei qui aufert spiritum principum: terribili apud reges terrae.


Caput 76

 In finem, pro Idithun. Psalmus Asaph.
 Voce mea ad Dominum clamavi; voce mea ad Deum, et intendit mihi.
 In die tribulationis meae Deum exquisivi; manibus meis nocte contra eum, et non sum deceptus. Renuit consolari anima mea;
 memor fui Dei, et delectatus sum, et exercitatus sum, et defecit spiritus meus.
 Anticipaverunt vigilias oculi mei; turbatus sum, et non sum locutus.
 Cogitavi dies antiquos, et annos aeternos in mente habui.
 Et meditatus sum nocte cum corde meo, et exercitabar, et scopebam spiritum meum.
 Numquid in aeternum proiiciet Deus? aut non apponet ut complacitior sit adhuc?
 aut in finem misericordiam suam abscindet, a generatione in generationem?
 aut obliviscetur misereri Deus? aut continebit in ira sua misericordias suas?
 Et dixi: Nunc coepi; haec mutatio dexterae Excelsi.
 Memor fui operum Domini, quia memor ero ab initio mirabilium tuorum:
 et meditabor in omnibus operibus tuis, et in adinventionibus tuis exercebor.
 Deus, in sancto via tua: quis deus magnus sicut Deus noster?
 Tu es Deus qui facis mirabilia: notam fecisti in populis virtutem tuam.
 Redemisti in brachio tuo populum tuum, filios Iacob et Ioseph.
 Viderunt te aquae, Deus; viderunt te aquae, et timuerunt: et turbatae sunt abyssi.
 Multitudo sonitus aquarum; vocem dederunt nubes. Etenim sagittae tuae transeunt;
 vox tonitrui tui in rota. Illuxerunt coruscationes tuae orbi terrae; commota est, et contremuit terra.
 In mari via tua, et semitae tuae in aquis multis, et vestigia tua non cognoscentur.
 Deduxisti sicut oves populum tuum, in manu Moysi et Aaron.


Caput 77

 Intellectus Asaph. Attendite, popule meus, legem meam; inclinate aurem vestram in verba oris mei.
 Aperiam in parabolis os meum; loquar propositiones ab initio.
 Quanta audivimus, et cognovimus ea, et patres nostri narraverunt nobis.
 Non sunt occultata a filiis eorum in generatione altera, narrantes laudes Domini et virtutes eius, et mirabilia eius quae fecit.
 Et suscitavit testimonium in Iacob, et legem posuit in Israel, quanta mandavit patribus nostris nota facere ea filiis suis:
 ut cognoscat generatio altera: filii qui nascentur et exsurgent, et narrabunt filiis suis,
 ut ponant in Deo spem suam, et non obliviscantur operum Dei, et mandata eius exquirant:
 ne fiant, sicut patres eorum, generatio prava et exasperans; generatio quae non direxit cor suum, et non est creditus cum Deo spiritus eius.
 Filii Ephrem, intendentes et mittentes arcum, conversi sunt in die belli.
 Non custodierunt testamentum Dei, et in lege eius noluerunt ambulare.
 Et obliti sunt benefactorum eius, et mirabilium eius quae ostendit eis.
 Coram patribus eorum fecit mirabilia in terra Aegypti, in campo Taneos.
 Interrupit mare, et perduxit eos, et statuit aquas quasi in utre:
 et deduxit eos in nube diei, et tota nocte in illuminatione ignis.
 Interrupit petram in eremo, et adaquavit eos velut in abysso multa.
 Et eduxit aquam de petra, et deduxit tamquam flumina aquas.
 Et apposuerunt adhuc peccare ei; in iram excitaverunt Excelsum in inaquoso.
 Et tentaverunt Deum in cordibus suis, ut peterent escas animabus suis.
 Et male locuti sunt de Deo; dixerunt: Numquid poterit Deus parare mensam in deserto?
 quoniam percussit petram, et fluxerunt aquae, et torrentes inundaverunt. Numquid et panem poterit dare, aut parare mensam populo suo?
 Ideo audivit Dominus et distulit; et ignis accensus est in Iacob, et ira ascendit in Israel:
 quia non crediderunt in Deo, nec speraverunt in salutari eius.
 Et mandavit nubibus desuper, et ianuas caeli aperuit.
 Et pluit illis manna ad manducandum, et panem caeli dedit eis.
 Panem angelorum manducavit homo; cibaria misit eis in abundantia.
 Transtulit austrum de caelo, et induxit in virtute sua africum.
 Et pluit super eos sicut pulverem carnes, et sicut arenam maris volatilia pennata.
 Et ceciderunt in medio castrorum eorum, circa tabernacula eorum.
 Et manducaverunt, et saturati sunt nimis, et desiderium eorum attulit eis:
 non sunt fraudati a desiderio suo. Adhuc escae eorum erant in ore ipsorum,
 et ira Dei ascendit super eos: et occidit pingues eorum, et electos Israel impedivit.
 In omnibus his peccaverunt adhuc, et non crediderunt in mirabilibus eius.
 Et defecerunt in vanitate dies eorum, et anni eorum cum festinatione.
 Cum occideret eos, quaerebant eum et revertebantur, et diluculo veniebant ad eum.
 Et rememorati sunt quia Deus adiutor est eorum, et Deus excelsus redemptor eorum est.
 Et dilexerunt eum in ore suo, et lingua sua mentiti sunt ei;
 cor autem eorum non erat rectum cum eo, nec fideles habiti sunt in testamento eius.
 Ipse autem est misericors, et propitius fiet peccatis eorum, et non disperdet eos. Et abundavit ut averteret iram suam, et non accendit omnem iram suam.
 Et recordatus est quia caro sunt, spiritus vadens et non rediens.
 Quoties exacerbaverunt eum in deserto; in iram concitaverunt eum in inaquoso?
 Et conversi sunt, et tentaverunt Deum, et sanctum Israel exacerbaverunt.
 Non sunt recordati manus eius, die qua redemit eos de manu tribulantis:
 sicut posuit in Aegypto signa sua, et prodigia sua in campo Taneos;
 et convertit in sanguinem flumina eorum, et imbres eorum, ne biberent.
 Misit in eos coenomyiam, et comedit eos, et ranam, et disperdidit eos;
 et dedit aerugini fructus eorum, et labores eorum locustae;
 et occidit in grandine vineas eorum, et moros eorum in pruina;
 et tradidit grandini iumenta eorum, et possessionem eorum igni;
 misit in eos iram indignationis suae, indignationem, et iram, et tribulationem, immissiones per angelos malos.
 Viam fecit semitae irae suae: non pepercit a morte animabus eorum, et iumenta eorum in morte conclusit:
 et percussit omne primogenitum in terra Aegypti; primitias omnis laboris eorum in tabernaculis Cham:
 et abstulit sicut oves populum suum, et perduxit eos tamquam gregem in deserto:
 et deduxit eos in spe, et non timuerunt, et inimicos eorum operuit mare.
 Et induxit eos in montem sanctificationis suae, montem quem acquisivit dextera eius; et eiecit a facie eorum gentes, et sorte divisit eis terram in funiculo distributionis;
 et habitare fecit in tabernaculis eorum tribus Israel.
 Et tentaverunt, et exacerbaverunt Deum excelsum, et testimonia eius non custodierunt.
 Et averterunt se, et non servaverunt pactum: quemadmodum patres eorum, conversi sunt in arcum pravum.
 In iram concitaverunt eum in collibus suis, et in sculptilibus suis ad aemulationem eum provocaverunt.
 Audivit Deus, et sprevit, et ad nihilum redegit valde Israel.
 Et repulit tabernaculum Silo, tabernaculum suum, ubi habitavit in hominibus.
 Et tradidit in captivitatem virtutem eorum, et pulchritudinem eorum in manus inimici.
 Et conclusit in gladio populum suum, et haereditatem suam sprevit.
 Iuvenes eorum comedit ignis, et virgines eorum non sunt lamentatae.
 Sacerdotes eorum in gladio ceciderunt, et viduae eorum non plorabantur.
 Et excitatus est tamquam dormiens Dominus, tamquam potens crapulatus a vino.
 Et percussit inimicos suos in posteriora; opprobrium sempiternum dedit illis.
 Et repulit tabernaculum Ioseph, et tribum Ephraim non elegit:
 sed elegit tribum Iuda, montem Sion, quem dilexit.
 Et aedificavit sicut unicornium sanctificium suum, in terra quam fundavit in saecula.
 Et elegit David, servum suum, et sustulit eum de gregibus ovium; de post foetantes accepit eum:
 pascere Iacob servum suum, et Israel haereditatem suam.
 Et pavit eos in innocentia cordis sui, et in intellectibus manuum suarum deduxit eos.


Caput 78

 Psalmus Asaph. Deus, venerunt gentes in haereditatem tuam; polluerunt templum sanctum tuum; posuerunt Ierusalem in pomorum custodiam.
 Posuerunt morticina servorum tuorum escas volatilibus caeli; carnes sanctorum tuorum bestiis terrae.
 Effuderunt sanguinem eorum tamquam aquam in circuitu Ierusalem, et non erat qui sepeliret.
 Facti sumus opprobrium vicinis nostris; subsannatio et illusio his qui in circuitu nostro sunt.
 Usquequo, Domine, irasceris in finem? accendetur velut ignis zelus tuus?
 Effunde iram tuam in gentes quae te non noverunt, et in regna quae nomen tuum non invocaverunt:
 quia comederunt Iacob, et locum eius desolaverunt.
 Ne memineris iniquitatum nostrarum antiquarum; cito anticipent nos misericordiae tuae, quia pauperes facti sumus nimis.
 Adiuva nos, Deus salutaris noster, et propter gloriam nominis tui, Domine, libera nos: et propitius esto peccatis nostris, propter nomen tuum.
 Ne forte dicant in gentibus: Ubi est Deus eorum? et innotescat in nationibus coram oculis nostris ultio sanguinis servorum tuorum qui effusus est.
 Introeat in conspectu tuo gemitus compeditorum; secundum magnitudinem brachii tui posside filios mortificatorum:
 et redde vicinis nostris septuplum in sinu eorum; improperium ipsorum quod exprobraverunt tibi, Domine.
 Nos autem populus tuus, et oves pascuae tuae, confitebimur tibi in saeculum; in generationem et generationem annuntiabimus laudem tuam.


Caput 79

 In finem, pro iis qui commutabuntur. Testimonium Asaph, psalmus.
 Qui regis Israel, intende; qui deducis velut ovem Ioseph. Qui sedes super cherubim, manifestare
 coram Ephraim, Beniamin, et Manasse. Excita potentiam tuam, et veni, ut salvos facias nos.
 Deus, converte nos, et ostende faciem tuam, et salvi erimus.
 Domine Deus virtutum, quousque irasceris super orationem servi tui?
 cibabis nos pane lacrimarum, et potum dabis nobis in lacrimis in mensura?
 Posuisti nos in contradictionem vicinis nostris, et inimici nostri subsannaverunt nos.
 Deus virtutum, converte nos, et ostende faciem tuam, et salvi erimus.
 Vineam de Aegypto transtulisti: eiecisti gentes, et plantasti eam.
 Dux itineris fuisti in conspectu eius; plantasti radices eius, et implevit terram.
 Operuit montes umbra eius, et arbusta eius cedros Dei.
 Extendit palmites suos usque ad mare, et usque ad flumen propagines eius.
 Ut quid destruxisti maceriam eius, et vindemiant eam omnes qui praetergrediuntur viam?
 Exterminavit eam aper de silva, et singularis ferus depastus est eam.
 Deus virtutum, convertere, respice de caelo, et vide, et visita vineam istam:
 et perfice eam quam plantavit dextera tua, et super filium hominis quem confirmasti tibi.
 Incensa igni et suffossa, ab increpatione vultus tui peribunt.
 Fiat manus tua super virum dexterae tuae, et super filium hominis quem confirmasti tibi.
 Et non discedimus a te: vivificabis nos, et nomen tuum invocabimus.
 Domine Deus virtutum, converte nos, et ostende faciem tuam, et salvi erimus.


Caput 80

 In finem, pro torcularibus. Psalmus ipsi Asaph.
 Exsultate Deo adiutori nostro; iubilate Deo Iacob.
 Sumite psalmum, et date tympanum; psalterium iucundum cum cithara.
 Buccinate in neomenia tuba, in insigni die solemnitatis vestrae:
 quia praeceptum in Israel est, et iudicium Deo Iacob.
 Testimonium in Ioseph posuit illud, cum exiret de terra Aegypti; linguam quam non noverat, audivit.
 Divertit ab oneribus dorsum eius; manus eius in cophino servierunt.
 In tribulatione invocasti me, et liberavi te. Exaudivi te in abscondito tempestatis; probavi te apud aquam contradictionis.
 Audi, populus meus, et contestabor te. Israel, si audieris me,
 non erit in te deus recens, neque adorabis deum alienum.
 Ego enim sum Dominus Deus tuus, qui eduxi te de terra Aegypti. Dilata os tuum, et implebo illud.
 Et non audivit populus meus vocem meam, et Israel non intendit mihi.
 Et dimisi eos secundum desideria cordis eorum; ibunt in adinventionibus suis.
 Si populus meus audisset me, Israel si in viis meis ambulasset,
 pro nihilo forsitan inimicos eorum humiliassem, et super tribulantes eos misissem manum meam.
 Inimici Domini mentiti sunt ei, et erit tempus eorum in saecula.
 Et cibavit eos ex adipe frumenti, et de petra melle saturavit eos.


Caput 81

 Psalmus Asaph. Deus stetit in synagoga deorum; in medio autem deos diiudicat.
 Usquequo iudicatis iniquitatem, et facies peccatorum sumitis?
 Iudicate egeno et pupillo; humilem et pauperem iustificate.
 Eripite pauperem, et egenum de manu peccatoris liberate.
 Nescierunt, neque intellexerunt; in tenebris ambulant: movebuntur omnia fundamenta terrae.
 Ego dixi: Dii estis, et filii Excelsi omnes.
 Vos autem sicut homines moriemini, et sicut unus de principibus cadetis.
 Surge, Deus, iudica terram, quoniam tu haereditabis in omnibus gentibus.


Caput 82

 Canticum Psalmi Asaph.
 Deus, quis similis erit tibi? ne taceas, neque compescaris, Deus:
 quoniam ecce inimici tui sonuerunt, et qui oderunt te extulerunt caput.
 Super populum tuum malignaverunt consilium, et cogitaverunt adversus sanctos tuos.
 Dixerunt: Venite, et disperdamus eos de gente, et non memoretur nomen Israel ultra.
 Quoniam cogitaverunt unanimiter; simul adversum te testamentum disposuerunt:
 tabernacula Idumaeorum et Ismahelitae, Moab et Agareni,
 Gebal, et Ammon, et Amalec; alienigenae cum habitantibus Tyrum.
 Etenim Assur venit cum illis: facti sunt in adiutorium filiis Lot.
 Fac illis sicut Madian et Sisarae, sicut Iabin in torrente Cisson.
 Disperierunt in Endor; facti sunt ut stercus terrae.
 Pone principes eorum sicut Oreb, et Zeb, et Zebee, et Salmana: omnes principes eorum,
 qui dixerunt: Haereditate possideamus sanctuarium Dei.
 Deus meus, pone illos ut rotam, et sicut stipulam ante faciem venti.
 Sicut ignis qui comburit silvam, et sicut flamma comburens montes,
 ita persequeris illos in tempestate tua, et in ira tua turbabis eos.
 Imple facies eorum ignominia, et quaerent nomen tuum, Domine.
 Erubescant, et conturbentur in saeculum saeculi, et confundantur, et pereant.
 Et cognoscant quia nomen tibi Dominus: tu solus Altissimus in omni terra.


Caput 83

 In finem, pro torcularibus filiis Core. Psalmus.
 Quam dilecta tabernacula tua, Domine virtutum!
 Concupiscit, et deficit anima mea in atria Domini; cor meum et caro mea exsultaverunt in Deum vivum.
 Etenim passer invenit sibi domum, et turtur nidum sibi, ubi ponat pullos suos: altaria tua, Domine virtutum, rex meus, et Deus meus.
 Beati qui habitant in domo tua, Domine; in saecula saeculorum laudabunt te.
 Beatus vir cuius est auxilium abs te: ascensiones in corde suo disposuit,
 in valle lacrimarum, in loco quem posuit.
 Etenim benedictionem dabit legislator; ibunt de virtute in virtutem: videbitur Deus deorum in Sion.
 Domine Deus virtutum, exaudi orationem meam; auribus percipe, Deus Iacob.
 Protector noster, aspice, Deus, et respice in faciem christi tui.
 Quia melior est dies una in atriis tuis super millia; elegi abiectus esse in domo Dei mei magis quam habitare in tabernaculis peccatorum.
 Quia misericordiam et veritatem diligit Deus: gratiam et gloriam dabit Dominus.
 Non privabit bonis eos qui ambulant in innocentia: Domine virtutum, beatus homo qui sperat in te.


Caput 84

 In finem, filiis Core. Psalmus.
 Benedixisti, Domine, terram tuam; avertisti captivitatem Iacob.
 Remisisti iniquitatem plebis tuae; operuisti omnia peccata eorum.
 Mitigasti omnem iram tuam; avertisti ab ira indignationis tuae.
 Converte nos, Deus salutaris noster, et averte iram tuam a nobis.
 Numquid in aeternum irasceris nobis? aut extendes iram tuam a generatione in generationem?
 Deus, tu conversus vivificabis nos, et plebs tua laetabitur in te.
 Ostende nobis, Domine, misericordiam tuam, et salutare tuum da nobis.
 Audiam quid loquatur in me Dominus Deus, quoniam loquetur pacem in plebem suam, et super sanctos suos, et in eos qui convertuntur ad cor.
 Verumtamen prope timentes eum salutare ipsius, ut inhabitet gloria in terra nostra.
 Misericordia et veritas obviaverunt sibi; iustitia et pax osculatae sunt.
 Veritas de terra orta est, et iustitia de caelo prospexit.
 Etenim Dominus dabit benignitatem, et terra nostra dabit fructum suum.
 Iustitia ante eum ambulabit, et ponet in via gressus suos.


Caput 85

 Oratio ipsi David. Inclina, Domine, aurem tuam et exaudi me, quoniam inops et pauper sum ego.
 Custodi animam meam, quoniam sanctus sum; salvum fac servum tuum, Deus meus, sperantem in te.
 Miserere mei, Domine, quoniam ad te clamavi tota die;
 laetifica animam servi tui, quoniam ad te, Domine, animam meam levavi.
 Quoniam tu, Domine, suavis et mitis, et multae misericordiae omnibus invocantibus te.
 Auribus percipe, Domine, orationem meam, et intende voci deprecationis meae.
 In die tribulationis meae clamavi ad te, quia exaudisti me.
 Non est similis tui in diis, Domine, et non est secundum opera tua.
 Omnes gentes quascumque fecisti venient, et adorabunt coram te, Domine, et glorificabunt nomen tuum.
 Quoniam magnus es tu, et faciens mirabilia; tu es Deus solus.
 Deduc me, Domine, in via tua, et ingrediar in veritate tua; laetetur cor meum, ut timeat nomen tuum.
 Confitebor tibi, Domine Deus meus, in toto corde meo, et glorificabo nomen tuum in aeternum:
 quia misericordia tua magna est super me, et eruisti animam meam ex inferno inferiori.
 Deus, iniqui insurrexerunt super me, et synagoga potentium quaesierunt animam meam: et non proposuerunt te in conspectu suo.
 Et tu, Domine Deus, miserator et misericors; patiens, et multae misericordiae, et verax.
 Respice in me, et miserere mei; da imperium tuum puero tuo, et salvum fac filium ancillae tuae.
 Fac mecum signum in bonum, ut videant qui oderunt me, et confundantur: quoniam tu, Domine, adiuvisti me, et consolatus es me.


Caput 86

 Filiis Core. Psalmus cantici. Fundamenta eius in montibus sanctis;
 diligit Dominus portas Sion super omnia tabernacula Iacob.
 Gloriosa dicta sunt de te, civitas Dei!
 Memor ero Rahab et Babylonis, scientium me; ecce alienigenae, et Tyrus, et populus Aethiopum, hi fuerunt illic.
 Numquid Sion dicet: Homo et homo natus est in ea, et ipse fundavit eam Altissimus?
 Dominus narrabit in scripturis populorum et principum, horum qui fuerunt in ea.
 Sicut laetantium omnium habitatio est in te.


Caput 87

 Canticum Psalmi, filiis Core, in finem, pro Maheleth ad respondendum. Intellectus Eman Ezrahitae.
 Domine, Deus salutis meae, in die clamavi et nocte coram te.
 Intret in conspectu tuo oratio mea, inclina aurem tuam ad precem meam.
 Quia repleta est malis anima mea, et vita mea inferno appropinquavit.
 Aestimatus sum cum descendentibus in lacum, factus sum sicut homo sine adiutorio,
 inter mortuos liber; sicut vulnerati dormientes in sepulchris, quorum non es memor amplius, et ipsi de manu tua repulsi sunt.
 Posuerunt me in lacu inferiori, in tenebrosis, et in umbra mortis.
 Super me confirmatus est furor tuus, et omnes fluctus tuos induxisti super me.
 Longe fecisti notos meos a me; posuerunt me abominationem sibi. Traditus sum, et non egrediebar;
 oculi mei languerunt prae inopia. Clamavi ad te, Domine, tota die; expandi ad te manus meas.
 Numquid mortuis facies mirabilia? aut medici suscitabunt, et confitebuntur tibi?
 Numquid narrabit aliquis in sepulchro misericordiam tuam, et veritatem tuam in perditione?
 Numquid cognoscentur in tenebris mirabilia tua? et iustitia tua in terra oblivionis?
 Et ego ad te, Domine, clamavi, et mane oratio mea praeveniet te.
 Ut quid, Domine, repellis orationem meam; avertis faciem tuam a me?
 Pauper sum ego, et in laboribus a iuventute mea; exaltatus autem, humiliatus sum et conturbatus.
 In me transierunt irae tuae, et terrores tui conturbaverunt me:
 circumdederunt me sicut aqua tota die; circumdederunt me simul.
 Elongasti a me amicum et proximum, et notos meos a miseria.


Caput 88

 Intellectus Ethan Ezrahitae.
 Misericordias Domini in aeternum cantabo; in generationem et generationem annuntiabo veritatem tuam in ore meo.
 Quoniam dixisti: In aeternum misericordia aedificabitur in caelis; praeparabitur veritas tua in eis.
 Disposui testamentum electis meis; iuravi David servo meo:
 Usque in aeternum praeparabo semen tuum, et aedificabo in generationem et generationem sedem tuam.
 Confitebuntur caeli mirabilia tua, Domine; etenim veritatem tuam in ecclesia sanctorum.
 Quoniam quis in nubibus aequabitur Domino; similis erit Deo in filiis Dei?
 Deus, qui glorificatur in consilio sanctorum, magnus et terribilis super omnes qui in circuitu eius sunt.
 Domine Deus virtutum, quis similis tibi? potens es, Domine, et veritas tua in circuitu tuo.
 Tu dominaris potestati maris; motum autem fluctuum eius tu mitigas.
 Tu humiliasti, sicut vulneratum, superbum; in brachio virtutis tuae dispersisti inimicos tuos.
 Tui sunt caeli, et tua est terra: orbem terrae, et plenitudinem eius tu fundasti;
 aquilonem et mare tu creasti. Thabor et Hermon in nomine tuo exsultabunt:
 tuum brachium cum potentia. Firmetur manus tua, et exaltetur dextera tua:
 iustitia et iudicium praeparatio sedis tuae: misericordia et veritas praecedent faciem tuam.
 Beatus populus qui scit iubilationem: Domine, in lumine vultus tui ambulabunt,
 et in nomine tuo exsultabunt tota die, et in iustitia tua exaltabuntur.
 Quoniam gloria virtutis eorum tu es, et in beneplacito tuo exaltabitur cornu nostrum.
 Quia Domini est assumptio nostra, et sancti Israel regis nostri.
 Tunc locutus es in visione sanctis tuis, et dixisti: Posui adiutorium in potente, et exaltavi electum de plebe mea.
 Inveni David, servum meum; oleo sancto meo unxi eum.
 Manus enim mea auxiliabitur ei, et brachium meum confortabit eum.
 Nihil proficiet inimicus in eo, et filius iniquitatis non apponet nocere ei.
 Et concidam a facie ipsius inimicos eius, et odientes eum in fugam convertam.
 Et veritas mea et misericordia mea cum ipso, et in nomine meo exaltabitur cornu eius.
 Et ponam in mari manum eius, et in fluminibus dexteram eius.
 Ipse invocabit me: Pater meus es tu, Deus meus, et susceptor salutis meae.
 Et ego primogenitum ponam illum, excelsum prae regibus terrae.
 In aeternum servabo illi misericordiam meam, et testamentum meum fidele ipsi.
 Et ponam in saeculum saeculi semen eius, et thronum eius sicut dies caeli.
 Si autem dereliquerint filii eius legem meam, et in iudiciis meis non ambulaverint;
 si iustitias meas profanaverint, et mandata mea non custodierint:
 visitabo in virga iniquitates eorum, et in verberibus peccata eorum;
 misericordiam autem meam non dispergam ab eo, neque nocebo in veritate mea,
 neque profanabo testamentum meum: et quae procedunt de labiis meis non faciam irrita.
 Semel iuravi in sancto meo, si David mentiar:
 semen eius in aeternum manebit. Et thronus eius sicut sol in conspectu meo,
 et sicut luna perfecta in aeternum, et testis in caelo fidelis.
 Tu vero repulisti et despexisti; distulisti christum tuum.
 Evertisti testamentum servi tui; profanasti in terra sanctuarium eius.
 Destruxisti omnes sepes eius; posuisti firmamentum eius formidinem.
 Diripuerunt eum omnes transeuntes viam; factus est opprobrium vicinis suis.
 Exaltasti dexteram deprimentium eum; laetificasti omnes inimicos eius.
 Avertisti adiutorium gladii eius, et non es auxiliatus ei in bello.
 Destruxisti eum ab emundatione, et sedem eius in terram collisisti.
 Minorasti dies temporis eius; perfudisti eum confusione.
 Usquequo, Domine, avertis in finem? exardescet sicut ignis ira tua?
 Memorare quae mea substantia: numquid enim vane constituisti omnes filios hominum?
 Quis est homo qui vivet et non videbit mortem? eruet animam suam de manu inferi?
 Ubi sunt misericordiae tuae antiquae, Domine, sicut iurasti David in veritate tua?
 Memor esto, Domine, opprobrii servorum tuorum, quod continui in sinu meo, multarum gentium:
 quod exprobraverunt inimici tui, Domine; quod exprobraverunt commutationem christi tui.
 Benedictus Dominus in aeternum. Fiat, fiat.


Caput 89

 Oratio Moysi, hominis Dei. Domine, refugium factus es nobis a generatione in generationem.
 Priusquam montes fierent, aut formaretur terra et orbis, a saeculo et usque in saeculum tu es, Deus.
 Ne avertas hominem in humilitatem: et dixisti: Convertimini, filii hominum.
 Quoniam mille anni ante oculos tuos tamquam dies hesterna quae praeteriit: et custodia in nocte
 quae pro nihilo habentur, eorum anni erunt.
 Mane sicut herba transeat; mane floreat, et transeat; vespere decidat, induret, et arescat.
 Quia defecimus in ira tua, et in furore tuo turbati sumus.
 Posuisti iniquitates nostras in conspectu tuo; saeculum nostrum in illuminatione vultus tui.
 Quoniam omnes dies nostri defecerunt, et in ira tua defecimus. Anni nostri sicut aranea meditabuntur;
 dies annorum nostrorum in ipsis septuaginta anni. Si autem in potentatibus octoginta anni, et amplius eorum labor et dolor; quoniam supervenit mansuetudo, et corripiemur.
 Quis novit potestatem irae tuae, et prae timore tuo iram tuam
 dinumerare? Dexteram tuam sic notam fac, et eruditos corde in sapientia.
 Convertere, Domine; usquequo? et deprecabilis esto super servos tuos.
 Repleti sumus mane misericordia tua; et exsultavimus, et delectati sumus omnibus diebus nostris.
 Laetati sumus pro diebus quibus nos humiliasti; annis quibus vidimus mala.
 Respice in servos tuos et in opera tua, et dirige filios eorum.
 Et sit splendor Domini Dei nostri super nos, et opera manuum nostrarum dirige super nos, et opus manuum nostrarum dirige.


Caput 90

 Laus cantici David. Qui habitat in adiutorio Altissimi, in protectione Dei caeli commorabitur.
 Dicet Domino: Susceptor meus es tu, et refugium meum; Deus meus, sperabo in eum.
 Quoniam ipse liberavit me de laqueo venantium, et a verbo aspero.
 Scapulis suis obumbrabit tibi, et sub pennis eius sperabis.
 Scuto circumdabit te veritas eius: non timebis a timore nocturno;
 a sagitta volante in die, a negotio perambulante in tenebris, ab incursu, et daemonio meridiano.
 Cadent a latere tuo mille, et decem millia a dextris tuis; ad te autem non appropinquabit.
 Verumtamen oculis tuis considerabis, et retributionem peccatorum videbis.
 Quoniam tu es, Domine, spes mea; Altissimum posuisti refugium tuum.
 Non accedet ad te malum, et flagellum non appropinquabit tabernaculo tuo.
 Quoniam angelis suis mandavit de te, ut custodiant te in omnibus viis tuis.
 In manibus portabunt te, ne forte offendas ad lapidem pedem tuum.
 Super aspidem et basiliscum ambulabis, et conculcabis leonem et draconem.
 Quoniam in me speravit, liberabo eum; protegam eum, quoniam cognovit nomen meum.
 Clamabit ad me, et ego exaudiam eum; cum ipso sum in tribulatione: eripiam eum, et glorificabo eum.
 Longitudine dierum replebo eum, et ostendam illi salutare meum.


Caput 91

 Psalmus cantici, in die sabbati.
 Bonum est confiteri Domino, et psallere nomini tuo, Altissime:
 ad annuntiandum mane misericordiam tuam, et veritatem tuam per noctem,
 in decachordo, psalterio; cum cantico, in cithara.
 Quia delectasti me, Domine, in factura tua; et in operibus manuum tuarum exsultabo.
 Quam magnificata sunt opera tua, Domine! nimis profundae factae sunt cogitationes tuae.
 Vir insipiens non cognoscet, et stultus non intelliget haec.
 Cum exorti fuerint peccatores sicut foenum, et apparuerint omnes qui operantur iniquitatem, ut intereant in saeculum saeculi:
 tu autem Altissimus in aeternum, Domine.
 Quoniam ecce inimici tui, Domine, quoniam ecce inimici tui peribunt; et dispergentur omnes qui operantur iniquitatem.
 Et exaltabitur sicut unicornis cornu meum, et senectus mea in misericordia uberi.
 Et despexit oculus meus inimicos meos, et in insurgentibus in me malignantibus audiet auris mea.
 Iustus ut palma florebit; sicut cedrus Libani multiplicabitur.
 Plantati in domo Domini, in atriis domus Dei nostri florebunt.
 Adhuc multiplicabuntur in senecta uberi, et bene patientes erunt:
 ut annuntient quoniam rectus Dominus Deus noster, et non est iniquitas in eo.


Caput 92

 Laus cantici ipsi David, in die ante sabbatum, quando fundata est terra. Dominus regnavit, decorem indutus est: indutus est Dominus fortitudinem, et praecinxit se. Etenim firmavit orbem terrae, qui non commovebitur.
 Parata sedes tua ex tunc; a saeculo tu es.
 Elevaverunt flumina, Domine, elevaverunt flumina vocem suam; elevaverunt flumina fluctus suos,
 a vocibus aquarum multarum. Mirabiles elationes maris; mirabilis in altis Dominus.
 Testimonia tua credibilia facta sunt nimis; domum tuam decet sanctitudo, Domine, in longitudinem dierum.


Caput 93

 Psalmus ipsi David, quarta sabbati. Deus ultionum Dominus; Deus ultionum libere egit.
 Exaltare, qui iudicas terram; redde retributionem superbis.
 Usquequo peccatores, Domine, usquequo peccatores gloriabuntur;
 effabuntur et loquentur iniquitatem; loquentur omnes qui operantur iniustitiam?
 Populum tuum, Domine, humiliaverunt, et haereditatem tuam vexaverunt.
 Viduam et advenam interfecerunt, et pupillos occiderunt.
 Et dixerunt: Non videbit Dominus, nec intelliget Deus Iacob.
 Intelligite, insipientes in populo; et stulti, aliquando sapite.
 Qui plantavit aurem non audiet? aut qui finxit oculum non considerat?
 Qui corripit gentes non arguet, qui docet hominem scientiam?
 Dominus scit cogitationes hominum, quoniam vanae sunt.
 Beatus homo quem tu erudieris, Domine, et de lege tua docueris eum:
 ut mitiges ei a diebus malis, donec fodiatur peccatori fovea.
 Quia non repellet Dominus plebem suam, et haereditatem suam non derelinquet,
 quoadusque iustitia convertatur in iudicium: et qui iuxta illam, omnes qui recto sunt corde.
 Quis consurget mihi adversus malignantes? aut quis stabit mecum adversus operantes iniquitatem?
 Nisi quia Dominus adiuvit me, paulominus habitasset in inferno anima mea.
 Si dicebam: Motus est pes meus: misericordia tua, Domine, adiuvabat me.
 Secundum multitudinem dolorum meorum in corde meo, consolationes tuae laetificaverunt animam meam.
 Numquid adhaeret tibi sedes iniquitatis, qui fingis laborem in praecepto?
 Captabunt in animam iusti, et sanguinem innocentem condemnabunt.
 Et factus est mihi Dominus in refugium, et Deus meus in adiutorium spei meae.
 Et reddet illis iniquitatem ipsorum, et in malitia eorum disperdet eos: disperdet illos Dominus Deus noster.


Caput 94

 Laus cantici ipsi David. Venite, exsultemus Domino; iubilemus Deo salutari nostro;
 praeoccupemus faciem eius in confessione, et in psalmis iubilemus ei:
 quoniam Deus magnus Dominus, et rex magnus super omnes deos.
 Quia in manu eius sunt omnes fines terrae, et altitudines montium ipsius sunt;
 quoniam ipsius est mare, et ipse fecit illud, et siccam manus eius formaverunt.
 Venite, adoremus, et procidamus, et ploremus ante Dominum qui fecit nos:
 quia ipse est Dominus Deus noster, et nos populus pascuae eius, et oves manus eius.
 Hodie si vocem eius audieritis, nolite obdurare corda vestra
 sicut in irritatione, secundum diem tentationis in deserto, ubi tentaverunt me patres vestri: probaverunt me, et viderunt opera mea.
 Quadraginta annis offensus fui generationi illi, et dixi: Semper hi errant corde.
 Et isti non cognoverunt vias meas: ut iuravi in ira mea: Si introibunt in requiem meam.


Caput 95

 Canticum ipsi David, quando domus aedificabatur post captivitatem. Cantate Domino canticum novum; cantate Domino omnis terra.
 Cantate Domino, et benedicite nomini eius; annuntiate de die in diem salutare eius.
 Annuntiate inter gentes gloriam eius; in omnibus populis mirabilia eius.
 Quoniam magnus Dominus, et laudabilis nimis: terribilis est super omnes deos.
 Quoniam omnes dii gentium daemonia; Dominus autem caelos fecit.
 Confessio et pulchritudo in conspectu eius; sanctimonia et magnificentia in sanctificatione eius.
 Afferte Domino, patriae gentium, afferte Domino gloriam et honorem;
 afferte Domino gloriam nomini eius. Tollite hostias, et introite in atria eius;
 adorate Dominum in atrio sancto eius. Commoveatur a facie eius universa terra;
 dicite in gentibus, quia Dominus regnavit. Etenim correxit orbem terrae, qui non commovebitur; iudicabit populos in aequitate.
 Laetentur caeli, et exsultet terra; commoveatur mare et plenitudo eius;
 gaudebunt campi, et omnia quae in eis sunt. Tunc exsultabunt omnia ligna silvarum
 a facie Domini, quia venit, quoniam venit iudicare terram. Iudicabit orbem terrae in aequitate, et populos in veritate sua.


Caput 96

 Huic David, quando terra eius restituta est. Dominus regnavit: exsultet terra; laetentur insulae multae.
 Nubes et caligo in circuitu eius; iustitia et iudicium correctio sedis eius.
 Ignis ante ipsum praecedet, et inflammabit in circuitu inimicos eius.
 Illuxerunt fulgura eius orbi terrae; vidit, et commota est terra.
 Montes sicut cera fluxerunt a facie Domini; a facie Domini omnis terra.
 Annuntiaverunt caeli iustitiam eius, et viderunt omnes populi gloriam eius.
 Confundantur omnes qui adorant sculptilia, et qui gloriantur in simulacris suis. Adorate eum omnes angeli eius.
 Audivit, et laetata est Sion, et exsultaverunt filiae Iudae propter iudicia tua, Domine.
 Quoniam tu Dominus altissimus super omnem terram; nimis exaltatus es super omnes deos.
 Qui diligitis Dominum, odite malum: custodit Dominus animas sanctorum suorum; de manu peccatoris liberabit eos.
 Lux orta est iusto, et rectis corde laetitia.
 Laetamini, iusti, in Domino, et confitemini memoriae sanctificationis eius.


Caput 97

 Psalmus ipsi David. Cantate Domino canticum novum, quia mirabilia fecit. Salvavit sibi dextera eius, et brachium sanctum eius.
 Notum fecit Dominus salutare suum; in conspectu gentium revelavit iustitiam suam.
 Recordatus est misericordiae suae, et veritatis suae domui Israel. Viderunt omnes termini terrae salutare Dei nostri.
 Iubilate Deo, omnis terra; cantate, et exsultate, et psallite.
 Psallite Domino in cithara; in cithara et voce psalmi;
 in tubis ductilibus, et voce tubae corneae. Iubilate in conspectu regis Domini:
 moveatur mare, et plenitudo eius; orbis terrarum, et qui habitant in eo.
 Flumina plaudent manu; simul montes exsultabunt
 a conspectu Domini: quoniam venit iudicare terram. Iudicabit orbem terrarum in iustitia, et populos in aequitate.


Caput 98

 Psalmus ipsi David. Dominus regnavit: irascantur populi; qui sedet super cherubim: moveatur terra.
 Dominus in Sion magnus, et excelsus super omnes populos.
 Confiteantur nomini tuo magno, quoniam terribile et sanctum est,
 et honor regis iudicium diligit. Tu parasti directiones; iudicium et iustitiam in Iacob tu fecisti.
 Exaltate Dominum Deum nostrum, et adorate scabellum pedum eius, quoniam sanctum est.
 Moyses et Aaron in sacerdotibus eius, et Samuel inter eos qui invocant nomen eius: invocabant Dominum, et ipse exaudiebat eos;
 in columna nubis loquebatur ad eos. Custodiebant testimonia eius, et praeceptum quod dedit illis.
 Domine Deus noster, tu exaudiebas eos; Deus, tu propitius fuisti eis, et ulciscens in omnes adinventiones eorum.
 Exaltate Dominum Deum nostrum, et adorate in monte sancto eius, quoniam sanctus Dominus Deus noster.


Caput 99

 Psalmus in confessione.
 Iubilate Deo, omnis terra; servite Domino in laetitia. Introite in conspectu eius in exsultatione.
 Scitote quoniam Dominus ipse est Deus; ipse fecit nos, et non ipsi nos: populus eius, et oves pascuae eius.
 Introite portas eius in confessione; atria eius in hymnis: confitemini illi. Laudate nomen eius,
 quoniam suavis est Dominus, in aeternum misericordia eius, et usque in generationem et generationem veritas eius.


Caput 100

 Psalmus ipsi David. Misericordiam et iudicium cantabo tibi, Domine; psallam,
 et intelligam in via immaculata: quando venies ad me? Perambulabam in innocentia cordis mei, in medio domus meae.
 Non proponebam ante oculos meos rem iniustam; facientes praevaricationes odivi; non adhaesit mihi
 cor pravum; declinantem a me malignum non cognoscebam.
 Detrahentem secreto proximo suo, hunc persequebar: superbo oculo, et insatiabili corde, cum hoc non edebam.
 Oculi mei ad fideles terrae, ut sedeant mecum; ambulans in via immaculata, hic mihi ministrabat.
 Non habitabit in medio domus meae qui facit superbiam; qui loquitur iniqua non direxit in conspectu oculorum meorum.
 In matutino interficiebam omnes peccatores terrae, ut disperderem de civitate Domini omnes operantes iniquitatem.


Caput 101

 Oratio pauperis, cum anxius fuerit, et in conspectu Domini effuderit precem suam.
 Domine, exaudi orationem meam, et clamor meus ad te veniat.
 Non avertas faciem tuam a me: in quacumque die tribulor, inclina ad me aurem tuam; in quacumque die invocavero te, velociter exaudi me.
 Quia defecerunt sicut fumus dies mei, et ossa mea sicut cremium aruerunt.
 Percussus sum ut foenum, et aruit cor meum, quia oblitus sum comedere panem meum.
 A voce gemitus mei adhaesit os meum carni meae.
 Similis factus sum pellicano solitudinis; factus sum sicut nycticorax in domicilio.
 Vigilavi, et factus sum sicut passer solitarius in tecto.
 Tota die exprobrabant mihi inimici mei, et qui laudabant me adversum me iurabant:
 quia cinerem tamquam panem manducabam, et potum meum cum fletu miscebam,
 a facie irae et indignationis tuae: quia elevans allisisti me.
 Dies mei sicut umbra declinaverunt, et ego sicut foenum arui.
 Tu autem, Domine, in aeternum permanes, et memoriale tuum in generationem et generationem.
 Tu exsurgens misereberis Sion, quia tempus miserendi eius, quia venit tempus:
 quoniam placuerunt servis tuis lapides eius, et terrae eius miserebuntur.
 Et timebunt gentes nomen tuum, Domine, et omnes reges terrae gloriam tuam:
 quia aedificavit Dominus Sion, et videbitur in gloria sua.
 Respexit in orationem humilium et non sprevit precem eorum.
 Scribantur haec in generatione altera, et populus qui creabitur laudabit Dominum.
 Quia prospexit de excelso sancto suo; Dominus de caelo in terram aspexit:
 ut audiret gemitus compeditorum; ut solveret filios interemptorum:
 ut annuntient in Sion nomen Domini, et laudem eius in Ierusalem:
 in conveniendo populos in unum, et reges, ut serviant Domino.
 Respondit ei in via virtutis suae: Paucitatem dierum meorum nuntia mihi:
 ne revoces me in dimidio dierum meorum, in generationem et generationem anni tui.
 Initio tu, Domine, terram fundasti, et opera manuum tuarum sunt caeli.
 Ipsi peribunt, tu autem permanes; et omnes sicut vestimentum veterascent. Et sicut opertorium mutabis eos, et mutabuntur;
 tu autem idem ipse es, et anni tui non deficient.
 Filii servorum tuorum habitabunt, et semen eorum in saeculum dirigetur.


Caput 102

 Ipsi David. Benedic, anima mea, Domino, et omnia quae intra me sunt nomini sancto eius.
 Benedic, anima mea, Domino, et noli oblivisci omnes retributiones eius.
 Qui propitiatur omnibus iniquitatibus tuis; qui sanat omnes infirmitates tuas:
 qui redimit de interitu vitam tuam; qui coronat te in misericordia et miserationibus:
 qui replet in bonis desiderium tuum; renovabitur ut aquilae iuventus tua:
 faciens misericordias Dominus, et iudicium omnibus iniuriam patientibus.
 Notas fecit vias suas Moysi; filiis Israel voluntates suas.
 Miserator et misericors Dominus: longanimis, et multum misericors.
 Non in perpetuum irascetur, neque in aeternum comminabitur.
 Non secundum peccata nostra fecit nobis, neque secundum iniquitates nostras retribuit nobis.
 Quoniam secundum altitudinem caeli a terra, corroboravit misericordiam suam super timentes se;
 quantum distat ortus ab occidente, longe fecit a nobis iniquitates nostras.
 Quomodo miseretur pater filiorum, misertus est Dominus timentibus se.
 Quoniam ipse cognovit figmentum nostrum; recordatus est quoniam pulvis sumus.
 Homo, sicut foenum dies eius; tamquam flos agri, sic efflorebit:
 quoniam spiritus pertransibit in illo, et non subsistet, et non cognoscet amplius locum suum.
 Misericordia autem Domini ab aeterno, et usque in aeternum super timentes eum. Et iustitia illius in filios filiorum,
 his qui servant testamentum eius, et memores sunt mandatorum ipsius ad faciendum ea.
 Dominus in caelo paravit sedem suam, et regnum ipsius omnibus dominabitur.
 Benedicite Domino, omnes angeli eius: potentes virtute, facientes verbum illius, ad audiendam vocem sermonum eius.
 Benedicite Domino, omnes virtutes eius; ministri eius, qui facitis voluntatem eius.
 Benedicite Domino, omnia opera eius: in omni loco dominationis eius, benedic, anima mea, Domino.


Caput 103

 Ipsi David. Benedic, anima mea, Domino: Domine Deus meus, magnificatus es vehementer. Confessionem et decorem induisti,
 amictus lumine sicut vestimento. Extendens caelum sicut pellem,
 qui tegis aquis superiora eius: qui ponis nubem ascensum tuum; qui ambulas super pennas ventorum:
 qui facis angelos tuos spiritus, et ministros tuos ignem urentem.
 Qui fundasti terram super stabilitatem suam: non inclinabitur in saeculum saeculi.
 Abyssus sicut vestimentum amictus eius; super montes stabunt aquae.
 Ab increpatione tua fugient; a voce tonitrui tui formidabunt.
 Ascendunt montes, et descendunt campi, in locum quem fundasti eis.
 Terminum posuisti quem non transgredientur, neque convertentur operire terram.
 Qui emittis fontes in convallibus; inter medium montium pertransibunt aquae.
 Potabunt omnes bestiae agri; expectabunt onagri in siti sua.
 Super ea volucres caeli habitabunt; de medio petrarum dabunt voces.
 Rigans montes de superioribus suis; de fructu operum tuorum satiabitur terra:
 producens foenum iumentis, et herbam servituti hominum, ut educas panem de terra,
 et vinum laetificet cor hominis: ut exhilaret faciem in oleo, et panis cor hominis confirmet.
 Saturabuntur ligna campi, et cedri Libani quas plantavit:
 illic passeres nidificabunt: herodii domus dux est eorum.
 Montes excelsi cervis; petra refugium herinaciis.
 Fecit lunam in tempora; sol cognovit occasum suum.
 Posuisti tenebras, et facta est nox; in ipsa pertransibunt omnes bestiae silvae:
 catuli leonum rugientes ut rapiant, et quaerant a Deo escam sibi.
 Ortus est sol, et congregati sunt, et in cubilibus suis collocabuntur.
 Exibit homo ad opus suum, et ad operationem suam usque ad vesperum.
 Quam magnificata sunt opera tua, Domine! omnia in sapientia fecisti; impleta est terra possessione tua.
 Hoc mare magnum et spatiosum manibus; illic reptilia quorum non est numerus: animalia pusilla cum magnis.
 Illic naves pertransibunt; draco iste quem formasti ad illudendum ei.
 Omnia a te expectant ut des illis escam in tempore.
 Dante te illis, colligent; aperiente te manum tuam, omnia implebuntur bonitate.
 Avertente autem te faciem, turbabuntur; auferes spiritum eorum, et deficient, et in pulverem suum revertentur.
 Emittes spiritum tuum, et creabuntur, et renovabis faciem terrae.
 Sit gloria Domini in saeculum; laetabitur Dominus in operibus suis.
 Qui respicit terram, et facit eam tremere; qui tangit montes, et fumigant.
 Cantabo Domino in vita mea; psallam Deo meo quamdiu sum.
 Iucundum sit ei eloquium meum; ego vero delectabor in Domino.
 Deficiant peccatores a terra, et iniqui, ita ut non sint. Benedic, anima mea, Domino.


Caput 104

 Alleluia. Confitemini Domino, et invocate nomen eius; annuntiate inter gentes opera eius.
 Cantate ei, et psallite ei; narrate omnia mirabilia eius.
 Laudamini in nomine sancto eius; laetetur cor quaerentium Dominum.
 Quaerite Dominum, et confirmamini; quaerite faciem eius semper.
 Mementote mirabilium eius quae fecit; prodigia eius, et iudicia oris eius:
 semen Abraham servi eius; filii Iacob electi eius.
 Ipse Dominus Deus noster; in universa terra iudicia eius.
 Memor fuit in saeculum testamenti sui; verbi quod mandavit in mille generationes:
 quod disposuit ad Abraham, et iuramenti sui ad Isaac:
 et statuit illud Iacob in praeceptum, et Israel in testamentum aeternum,
 dicens: Tibi dabo terram Chanaan, funiculum haereditatis vestrae:
 cum essent numero brevi, paucissimi, et incolae eius.
 Et pertransierunt de gente in gentem, et de regno ad populum alterum.
 Non reliquit hominem nocere eis: et corripuit pro eis reges.
 Nolite tangere christos meos, et in prophetis meis nolite malignari.
 Et vocavit famem super terram, et omne firmamentum panis contrivit.
 Misit ante eos virum: in servum venundatus est, Ioseph.
 Humiliaverunt in compedibus pedes eius; ferrum pertransiit animam eius:
 donec veniret verbum eius. Eloquium Domini inflammavit eum.
 Misit rex, et solvit eum; princeps populorum, et dimisit eum.
 Constituit eum dominum domus suae, et principem omnis possessionis suae:
 ut erudiret principes eius sicut semetipsum, et senes eius prudentiam doceret.
 Et intravit Israel in Aegyptum, et Iacob accola fuit in terra Cham.
 Et auxit populum suum vehementer, et firmavit eum super inimicos eius.
 Convertit cor eorum, ut odirent populum eius, et dolum facerent in servos eius.
 Misit Moysen servum suum; Aaron quem elegit ipsum.
 Posuit in eis verba signorum suorum, et prodigiorum in terra Cham.
 Misit tenebras, et obscuravit; et non exacerbavit sermones suos.
 Convertit aquas eorum in sanguinem, et occidit pisces eorum.
 Edidit terra eorum ranas in penetralibus regum ipsorum.
 Dixit, et venit coenomyia et ciniphes in omnibus finibus eorum.
 Posuit pluvias eorum grandinem: ignem comburentem in terra ipsorum.
 Et percussit vineas eorum, et ficulneas eorum, et contrivit lignum finium eorum.
 Dixit, et venit locusta, et bruchus cuius non erat numerus:
 et comedit omne foenum in terra eorum, et comedit omnem fructum terrae eorum.
 Et percussit omne primogenitum in terra eorum, primitias omnis laboris eorum.
 Et eduxit eos cum argento et auro, et non erat in tribubus eorum infirmus.
 Laetata est Aegyptus in profectione eorum, quia incubuit timor eorum super eos.
 Expandit nubem in protectionem eorum, et ignem ut luceret eis per noctem.
 Petierunt, et venit coturnix, et pane caeli saturavit eos.
 Dirupit petram, et fluxerunt aquae: abierunt in sicco flumina.
 Quoniam memor fuit verbi sancti sui, quod habuit ad Abraham puerum suum.
 Et eduxit populum suum in exsultatione, et electos suos in laetitia.
 Et dedit illis regiones gentium, et labores populorum possederunt:
 ut custodiant iustificationes eius, et legem eius requirant.


Caput 105

 Alleluia. Confitemini Domino, quoniam bonus, quoniam in saeculum misericordia eius.
 Quis loquetur potentias Domini; auditas faciet omnes laudes eius?
 Beati qui custodiunt iudicium, et faciunt iustitiam in omni tempore.
 Memento nostri, Domine, in beneplacito populi tui; visita nos in salutari tuo:
 ad videndum in bonitate electorum tuorum; ad laetandum in laetitia gentis tuae: ut lauderis cum haereditate tua.
 Peccavimus cum patribus nostris: iniuste egimus; iniquitatem fecimus.
 Patres nostri in Aegypto non intellexerunt mirabilia tua; non fuerunt memores multitudinis misericordiae tuae. Et irritaverunt ascendentes in mare, mare Rubrum;
 et salvavit eos propter nomen suum, ut notam faceret potentiam suam.
 Et increpuit mare Rubrum et exsiccatum est, et deduxit eos in abyssis sicut in deserto.
 Et salvavit eos de manu odientium, et redemit eos de manu inimici.
 Et operuit aqua tribulantes eos; unus ex eis non remansit.
 Et crediderunt verbis eius, et laudaverunt laudem eius.
 Cito fecerunt; obliti sunt operum eius: et non sustinuerunt consilium eius.
 Et concupierunt concupiscentiam in deserto, et tentaverunt Deum in inaquoso.
 Et dedit eis petitionem ipsorum, et misit saturitatem in animas eorum.
 Et irritaverunt Moysen in castris; Aaron, sanctum Domini.
 Aperta est terra, et deglutivit Dathan, et operuit super congregationem Abiron.
 Et exarsit ignis in synagoga eorum: flamma combussit peccatores.
 Et fecerunt vitulum in Horeb, et adoraverunt sculptile.
 Et mutaverunt gloriam suam in similitudinem vituli comedentis foenum.
 Obliti sunt Deum qui salvavit eos; qui fecit magnalia in Aegypto,
 mirabilia in terra Cham, terribilia in mari Rubro.
 Et dixit ut disperderet eos, si non Moyses, electus eius, stetisset in confractione in conspectu eius, ut averteret iram eius, ne disperderet eos.
 Et pro nihilo habuerunt terram desiderabilem; non crediderunt verbo eius.
 Et murmuraverunt in tabernaculis suis; non exaudierunt vocem Domini.
 Et elevavit manum suam super eos ut prosterneret eos in deserto:
 et ut deiiceret semen eorum in nationibus, et dispergeret eos in regionibus.
 Et initiati sunt Beelphegor, et comederunt sacrificia mortuorum.
 Et irritaverunt eum in adinventionibus suis, et multiplicata est in eis ruina.
 Et stetit Phinees, et placavit, et cessavit quassatio.
 Et reputatum est ei in iustitiam, in generationem et generationem usque in sempiternum.
 Et irritaverunt eum ad aquas contradictionis, et vexatus est Moyses propter eos:
 quia exacerbaverunt spiritum eius, et distinxit in labiis suis.
 Non disperdiderunt gentes quas dixit Dominus illis:
 et commisti sunt inter gentes, et didicerunt opera eorum;
 et servierunt sculptilibus eorum, et factum est illis in scandalum.
 Et immolaverunt filios suos et filias suas daemoniis.
 Et effuderunt sanguinem innocentem, sanguinem filiorum suorum et filiarum suarum, quas sacrificaverunt sculptilibus Chanaan. Et infecta est terra in sanguinibus,
 et contaminata est in operibus eorum: et fornicati sunt in adinventionibus suis.
 Et iratus est furore Dominus in populum suum, et abominatus est haereditatem suam.
 Et tradidit eos in manus gentium; et dominati sunt eorum qui oderunt eos.
 Et tribulaverunt eos inimici eorum, et humiliati sunt sub manibus eorum;
 saepe liberavit eos. Ipsi autem exacerbaverunt eum in consilio suo, et humiliati sunt in iniquitatibus suis.
 Et vidit cum tribularentur, et audivit orationem eorum.
 Et memor fuit testamenti sui, et poenituit eum secundum multitudinem misericordiae suae:
 et dedit eos in misericordias, in conspectu omnium qui ceperant eos.
 Salvos nos fac, Domine Deus noster, et congrega nos de nationibus: ut confiteamur nomini sancto tuo, et gloriemur in laude tua.
 Benedictus Dominus Deus Israel, a saeculo et usque in saeculum; et dicet omnis populus: Fiat, fiat.


Caput 106

 Alleluia. Confitemini Domino, quoniam bonus, quoniam in saeculum misericordia eius.
 Dicant qui redempti sunt a Domino, quos redemit de manu inimici, et de regionibus congregavit eos,
 a solis ortu, et occasu, ab aquilone, et mari.
 Erraverunt in solitudine, in inaquoso; viam civitatis habitaculi non invenerunt.
 Esurientes et sitientes, anima eorum in ipsis defecit.
 Et clamaverunt ad Dominum cum tribularentur, et de necessitatibus eorum eripuit eos;
 et deduxit eos in viam rectam, ut irent in civitatem habitationis.
 Confiteantur Domino misericordiae eius, et mirabilia eius filiis hominum.
 Quia satiavit animam inanem, et animam esurientem satiavit bonis.
 Sedentes in tenebris et umbra mortis; vinctos in mendicitate et ferro.
 Quia exacerbaverunt eloquia Dei, et consilium Altissimi irritaverunt.
 Et humiliatum est in laboribus cor eorum; infirmati sunt, nec fuit qui adiuvaret.
 Et clamaverunt ad Dominum cum tribularentur; et de necessitatibus eorum liberavit eos.
 Et eduxit eos de tenebris et umbra mortis, et vincula eorum dirupit.
 Confiteantur Domino misericordiae eius, et mirabilia eius filiis hominum.
 Quia contrivit portas aereas, et vectes ferreos confregit.
 Suscepit eos de via iniquitatis eorum; propter iniustitias enim suas humiliati sunt.
 Omnem escam abominata est anima eorum, et appropinquaverunt usque ad portas mortis.
 Et clamaverunt ad Dominum cum tribularentur, et de necessitatibus eorum liberavit eos.
 Misit verbum suum, et sanavit eos, et eripuit eos de interitionibus eorum.
 Confiteantur Domino misericordiae eius, et mirabilia eius filiis hominum.
 Et sacrificent sacrificium laudis, et annuntient opera eius in exsultatione.
 Qui descendunt mare in navibus, facientes operationem in aquis multis:
 ipsi viderunt opera Domini, et mirabilia eius in profundo.
 Dixit, et stetit spiritus procellae, et exaltati sunt fluctus eius.
 Ascendunt usque ad caelos, et descendunt usque ad abyssos; anima eorum in malis tabescebat.
 Turbati sunt, et moti sunt sicut ebrius, et omnis sapientia eorum devorata est.
 Et clamaverunt ad Dominum cum tribularentur; et de necessitatibus eorum eduxit eos.
 Et statuit procellam eius in auram, et siluerunt fluctus eius.
 Et laetati sunt quia siluerunt; et deduxit eos in portum voluntatis eorum.
 Confiteantur Domino misericordiae eius, et mirabilia eius filiis hominum.
 Et exaltent eum in ecclesia plebis, et in cathedra seniorum laudent eum.
 Posuit flumina in desertum, et exitus aquarum in sitim;
 terram fructiferam in salsuginem, a malitia inhabitantium in ea.
 Posuit desertum in stagna aquarum, et terram sine aqua in exitus aquarum.
 Et collocavit illic esurientes, et constituerunt civitatem habitationis:
 et seminaverunt agros et plantaverunt vineas, et fecerunt fructum nativitatis.
 Et benedixit eis, et multiplicati sunt nimis; et iumenta eorum non minoravit.
 Et pauci facti sunt et vexati sunt, a tribulatione malorum et dolore.
 Effusa est contemptio super principes: et errare fecit eos in invio, et non in via.
 Et adiuvit pauperem de inopia, et posuit sicut oves familias.
 Videbunt recti, et laetabuntur; et omnis iniquitas oppilabit os suum.
 Quis sapiens, et custodiet haec, et intelliget misericordias Domini?


Caput 107

 Canticum Psalmi, ipsi David.
 Paratum cor meum, Deus, paratum cor meum; cantabo, et psallam in gloria mea.
 Exsurge, gloria mea; exsurge, psalterium et cithara; exsurgam diluculo.
 Confitebor tibi in populis, Domine, et psallam tibi in nationibus:
 quia magna est super caelos misericordia tua, et usque ad nubes veritas tua.
 Exaltare super caelos, Deus, et super omnem terram gloria tua:
 ut liberentur dilecti tui. Salvum fac dextera tua, et exaudi me.
 Deus locutus est in sancto suo: Exsultabo, et dividam Sichimam; et convallem tabernaculorum dimetiar.
 Meus est Galaad, et meus est Manasses, et Ephraim susceptio capitis mei. Iuda rex meus;
 Moab lebes spei meae: in Idumaeam extendam calceamentum meum; mihi alienigenae amici facti sunt.
 Quis deducet me in civitatem munitam? quis deducet me usque in Idumaeam?
 nonne tu, Deus, qui repulisti nos? et non exibis, Deus, in virtutibus nostris?
 Da nobis auxilium de tribulatione, quia vana salus hominis.
 In Deo faciemus virtutem; et ipse ad nihilum deducet inimicos nostros.


Caput 108

 In finem. Psalmus David.
 Deus, laudem meam ne tacueris, quia os peccatoris et os dolosi super me apertum est.
 Locuti sunt adversum me lingua dolosa, et sermonibus odii circumdederunt me: et expugnaverunt me gratis.
 Pro eo ut me diligerent, detrahebant mihi; ego autem orabam.
 Et posuerunt adversum me mala pro bonis, et odium pro dilectione mea.
 Constitue super eum peccatorem, et diabolus stet a dextris eius.
 Cum iudicatur, exeat condemnatus; et oratio eius fiat in peccatum.
 Fiant dies eius pauci, et episcopatum eius accipiat alter.
 Fiant filii eius orphani, et uxor eius vidua.
 Nutantes transferantur filii eius et mendicent, et eiiciantur de habitationibus suis.
 Scrutetur foenerator omnem substantiam eius, et diripiant alieni labores eius.
 Non sit illi adiutor, nec sit qui misereatur pupillis eius.
 Fiant nati eius in interitum; in generatione una deleatur nomen eius.
 In memoriam redeat iniquitas patrum eius in conspectu Domini, et peccatum matris eius non deleatur.
 Fiant contra Dominum semper, et dispereat de terra memoria eorum:
 pro eo quod non est recordatus facere misericordiam,
 et persecutus est hominem inopem et mendicum, et compunctum corde, mortificare.
 Et dilexit maledictionem, et veniet ei; et noluit benedictionem, et elongabitur ab eo. Et induit maledictionem sicut vestimentum; et intravit sicut aqua in interiora eius, et sicut oleum in ossibus eius.
 Fiat ei sicut vestimentum quo operitur, et sicut zona qua semper praecingitur.
 Hoc opus eorum qui detrahunt mihi apud Dominum, et qui loquuntur mala adversus animam meam.
 Et tu, Domine, Domine, fac mecum propter nomen tuum, quia suavis est misericordia tua.
 Libera me, quia egenus et pauper ego sum, et cor meum conturbatum est intra me.
 Sicut umbra cum declinat ablatus sum, et excussus sum sicut locustae.
 Genua mea infirmata sunt a ieiunio, et caro mea immutata est propter oleum.
 Et ego factus sum opprobrium illis; viderunt me, et moverunt capita sua.
 Adiuva me, Domine Deus meus; salvum me fac secundum misericordiam tuam.
 Et sciant quia manus tua haec, et tu, Domine, fecisti eam.
 Maledicent illi, et tu benedices: qui insurgunt in me confundantur; servus autem tuus laetabitur.
 Induantur qui detrahunt mihi pudore, et operiantur sicut diploide confusione sua.
 Confitebor Domino nimis in ore meo, et in medio multorum laudabo eum:
 quia astitit a dextris pauperis, ut salvam faceret a persequentibus animam meam.


Caput 109

 Psalmus David. Dixit Dominus Domino meo: Sede a dextris meis, donec ponam inimicos tuos scabellum pedum tuorum.
 Virgam virtutis tuae emittet Dominus ex Sion: dominare in medio inimicorum tuorum.
 Tecum principium in die virtutis tuae in splendoribus sanctorum: ex utero, ante luciferum, genui te.
 Iuravit Dominus, et non poenitebit eum: Tu es sacerdos in aeternum secundum ordinem Melchisedech.
 Dominus a dextris tuis; confregit in die irae suae reges.
 Iudicabit in nationibus, implebit ruinas; conquassabit capita in terra multorum.
 De torrente in via bibet; propterea exaltabit caput.


Caput 110

 Alleluia. Confitebor tibi, Domine, in toto corde meo, in consilio iustorum, et congregatione.
 Magna opera Domini: exquisita in omnes voluntates eius.
 Confessio et magnificentia opus eius, et iustitia eius manet in saeculum saeculi.
 Memoriam fecit mirabilium suorum, misericors et miserator Dominus.
 Escam dedit timentibus se; memor erit in saeculum testamenti sui.
 Virtutem operum suorum annuntiabit populo suo,
 ut det illis haereditatem gentium. Opera manuum eius veritas et iudicium.
 Fidelia omnia mandata eius, confirmata in saeculum saeculi, facta in veritate et aequitate.
 Redemptionem misit populo suo; mandavit in aeternum testamentum suum. Sanctum et terribile nomen eius.
 Initium sapientiae timor Domini; intellectus bonus omnibus facientibus eum: laudatio eius manet in saeculum saeculi.


Caput 111

 Alleluia, reversionis Aggaei et Zachariae. Beatus vir qui timet Dominum: in mandatis eius volet nimis.
 Potens in terra erit semen eius; generatio rectorum benedicetur.
 Gloria et divitiae in domo eius, et iustitia eius manet in saeculum saeculi.
 Exortum est in tenebris lumen rectis: misericors, et miserator, et iustus.
 Iucundus homo qui miseretur et commodat; disponet sermones suos in iudicio:
 quia in aeternum non commovebitur.
 In memoria aeterna erit iustus; ab auditione mala non timebit. Paratum cor eius sperare in Domino,
 confirmatum est cor eius; non commovebitur donec despiciat inimicos suos.
 Dispersit, dedit pauperibus; iustitia eius manet in saeculum saeculi: cornu eius exaltabitur in gloria.
 Peccator videbit, et irascetur; dentibus suis fremet et tabescet: desiderium peccatorum peribit.


Caput 112

 Alleluia. Laudate, pueri, Dominum; laudate nomen Domini.
 Sit nomen Domini benedictum ex hoc nunc et usque in saeculum.
 A solis ortu usque ad occasum laudabile nomen Domini.
 Excelsus super omnes gentes Dominus, et super caelos gloria eius.
 Quis sicut Dominus Deus noster, qui in altis habitat,
 et humilia respicit in caelo et in terra?
 Suscitans a terra inopem, et de stercore erigens pauperem:
 ut collocet eum cum principibus, cum principibus populi sui.
 Qui habitare facit sterilem in domo, matrem filiorum laetantem.


Caput 113

 Alleluia. In exitu Israel de Aegypto, domus Iacob de populo barbaro,
 facta est Iudaea sanctificatio eius; Israel potestas eius.
 Mare vidit, et fugit; Iordanis conversus est retrorsum.
 Montes exsultaverunt ut arietes, et colles sicut agni ovium.
 Quid est tibi, mare, quod fugisti? et tu, Iordanis, quia conversus es retrorsum?
 montes, exsultastis sicut arietes? et colles, sicut agni ovium?
 A facie Domini mota est terra, a facie Dei Iacob:
 qui convertit petram in stagna aquarum, et rupem in fontes aquarum.
 Non nobis, Domine, non nobis, sed nomini tuo da gloriam:
 super misericordia tua et veritate tua; nequando dicant gentes: Ubi est Deus eorum?
 Deus autem noster in caelo; omnia quaecumque voluit fecit.
 Simulacra gentium argentum et aurum, opera manuum hominum.
 Os habent, et non loquentur; oculos habent, et non videbunt.
 Aures habent, et non audient; nares habent, et non odorabunt.
 Manus habent, et non palpabunt; pedes habent, et non ambulabunt; non clamabunt in gutture suo.
 Similes illis fiant qui faciunt ea, et omnes qui confidunt in eis.
 Domus Israel speravit in Domino; adiutor eorum et protector eorum est.
 Domus Aaron speravit in Domino; adiutor eorum et protector eorum est.
 Qui timent Dominum speraverunt in Domino; adiutor eorum et protector eorum est.
 Dominus memor fuit nostri, et benedixit nobis. Benedixit domui Israel; benedixit domui Aaron.
 Benedixit omnibus qui timent Dominum, pusillis cum maioribus.
 Adiiciat Dominus super vos, super vos et super filios vestros.
 Benedicti vos a Domino, qui fecit caelum et terram.
 Caelum caeli Domino; terram autem dedit filiis hominum.
 Non mortui laudabunt te, Domine, neque omnes qui descendunt in infernum:
 sed nos qui vivimus, benedicimus Domino, ex hoc nunc et usque in saeculum.


Caput 114

 Alleluia. Dilexi, quoniam exaudiet Dominus vocem orationis meae.
 Quia inclinavit aurem suam mihi, et in diebus meis invocabo.
 Circumdederunt me dolores mortis; et pericula inferni invenerunt me. Tribulationem et dolorem inveni,
 et nomen Domini invocavi: o Domine, libera animam meam.
 Misericors Dominus et iustus, et Deus noster miseretur.
 Custodiens parvulos Dominus; humiliatus sum, et liberavit me.
 Convertere, anima mea, in requiem tuam, quia Dominus benefecit tibi:
 quia eripuit animam meam de morte, oculos meos a lacrimis, pedes meos a lapsu.
 Placebo Domino in regione vivorum.


Caput 115

 Alleluia. Credidi, propter quod locutus sum; ego autem humiliatus sum nimis.
 Ego dixi in excessu meo: Omnis homo mendax.
 Quid retribuam Domino pro omnibus quae retribuit mihi?
 Calicem salutaris accipiam, et nomen Domini invocabo.
 Vota mea Domino reddam coram omni populo eius.
 Pretiosa in conspectu Domini mors sanctorum eius.
 O Domine, quia ego servus tuus; ego servus tuus, et filius ancillae tuae. Dirupisti vincula mea:
 tibi sacrificabo hostiam laudis, et nomen Domini invocabo.
 Vota mea Domino reddam in conspectu omnis populi eius;
 in atriis domus Domini, in medio tui, Ierusalem.


Caput 116

 Alleluia. Laudate Dominum, omnes gentes; laudate eum, omnes populi.
 Quoniam confirmata est super nos misericordia eius, et veritas Domini manet in aeternum.


Caput 117

 Alleluia. Confitemini Domino, quoniam bonus, quoniam in saeculum misericordia eius.
 Dicat nunc Israel: Quoniam bonus, quoniam in saeculum misericordia eius.
 Dicat nunc domus Aaron: Quoniam in saeculum misericordia eius.
 Dicant nunc qui timent Dominum: Quoniam in saeculum misericordia eius.
 De tribulatione invocavi Dominum, et exaudivit me in latitudine Dominus.
 Dominus mihi adiutor; non timebo quid faciat mihi homo.
 Dominus mihi adiutor, et ego despiciam inimicos meos.
 Bonum est confidere in Domino, quam confidere in homine.
 Bonum est sperare in Domino, quam sperare in principibus.
 Omnes gentes circuierunt me, et in nomine Domini, quia ultus sum in eos.
 Circumdantes circumdederunt me, et in nomine Domini, quia ultus sum in eos.
 Circumdederunt me sicut apes, et exarserunt sicut ignis in spinis: et in nomine Domini, quia ultus sum in eos.
 Impulsus eversus sum, ut caderem, et Dominus suscepit me.
 Fortitudo mea et laus mea Dominus, et factus est mihi in salutem.
 Vox exsultationis et salutis in tabernaculis iustorum.
 Dextera Domini fecit virtutem; dextera Domini exaltavit me: dextera Domini fecit virtutem.
 Non moriar, sed vivam, et narrabo opera Domini.
 Castigans castigavit me Dominus, et morti non tradidit me.
 Aperite mihi portas iustitiae: ingressus in eas confitebor Domino.
 Haec porta Domini: iusti intrabunt in eam.
 Confitebor tibi quoniam exaudisti me, et factus es mihi in salutem.
 Lapidem quem reprobaverunt aedificantes, hic factus est in caput anguli.
 A Domino factum est istud, et est mirabile in oculis nostris.
 Haec est dies quam fecit Dominus; exsultemus, et laetemur in ea.
 O Domine, salvum me fac; o Domine, bene prosperare.
 Benedictus qui venit in nomine Domini: benediximus vobis de domo Domini.
 Deus Dominus, et illuxit nobis. Constituite diem solemnem in condensis, usque ad cornu altaris.
 Deus meus es tu, et confitebor tibi; Deus meus es tu, et exaltabo te. Confitebor tibi quoniam exaudisti me, et factus es mihi in salutem.
 Confitemini Domino, quoniam bonus, quoniam in saeculum misericordia eius.


Caput 118

 Alleluia. Aleph Beati immaculati in via, qui ambulant in lege Domini.
 Beati qui scrutantur testimonia eius; in toto corde exquirunt eum.
 Non enim qui operantur iniquitatem in viis eius ambulaverunt.
 Tu mandasti mandata tua custodiri nimis.
 Utinam dirigantur viae meae ad custodiendas iustificationes tuas.
 Tunc non confundar, cum perspexero in omnibus mandatis tuis.
 Confitebor tibi in directione cordis, in eo quod didici iudicia iustitiae tuae.
 Iustificationes tuas custodiam; non me derelinquas usquequaque.
 Beth In quo corrigit adolescentior viam suam? in custodiendo sermones tuos.
 In toto corde meo exquisivi te; ne repellas me a mandatis tuis.
 In corde meo abscondi eloquia tua, ut non peccem tibi.
 Benedictus es, Domine; doce me iustificationes tuas.
 In labiis meis pronuntiavi omnia iudicia oris tui.
 In via testimoniorum tuorum delectatus sum, sicut in omnibus divitiis.
 In mandatis tuis exercebor, et considerabo vias tuas.
 In iustificationibus tuis meditabor: non obliviscar sermones tuos.
 Ghimel Retribue servo tuo, vivifica me, et custodiam sermones tuos.
 Revela oculos meos, et considerabo mirabilia de lege tua.
 Incola ego sum in terra: non abscondas a me mandata tua.
 Concupivit anima mea desiderare iustificationes tuas in omni tempore.
 Increpasti superbos; maledicti qui declinant a mandatis tuis.
 Aufer a me opprobrium et contemptum, quia testimonia tua exquisivi.
 Etenim sederunt principes, et adversum me loquebantur; servus autem tuus exercebatur in iustificationibus tuis.
 Nam et testimonia tua meditatio mea est, et consilium meum iustificationes tuae.
 Daleth Adhaesit pavimento anima mea: vivifica me secundum verbum tuum.
 Vias meas enuntiavi, et exaudisti me; doce me iustificationes tuas.
 Viam iustificationum tuarum instrue me, et exercebor in mirabilibus tuis.
 Dormitavit anima mea prae taedio: confirma me in verbis tuis.
 Viam iniquitatis amove a me, et de lege tua miserere mei.
 Viam veritatis elegi; iudicia tua non sum oblitus.
 Adhaesi testimoniis tuis, Domine; noli me confundere.
 Viam mandatorum tuorum cucurri, cum dilatasti cor meum.
 He Legem pone mihi, Domine, viam iustificationum tuarum, et exquiram eam semper.
 Da mihi intellectum, et scrutabor legem tuam, et custodiam illam in toto corde meo.
 Deduc me in semitam mandatorum tuorum, quia ipsam volui.
 Inclina cor meum in testimonia tua, et non in avaritiam.
 Averte oculos meos, ne videant vanitatem; in via tua vivifica me.
 Statue servo tuo eloquium tuum in timore tuo.
 Amputa opprobrium meum quod suspicatus sum, quia iudicia tua iucunda.
 Ecce concupivi mandata tua: in aequitate tua vivifica me.
 Vau Et veniat super me misericordia tua, Domine; salutare tuum secundum eloquium tuum.
 Et respondebo exprobrantibus mihi verbum, quia speravi in sermonibus tuis.
 Et ne auferas de ore meo verbum veritatis usquequaque, quia in iudiciis tuis supersperavi.
 Et custodiam legem tuam semper, in saeculum et in saeculum saeculi.
 Et ambulabam in latitudine, quia mandata tua exquisivi.
 Et loquebar in testimoniis tuis in conspectu regum, et non confundebar.
 Et meditabar in mandatis tuis, quae dilexi.
 Et levavi manus meas ad mandata tua, quae dilexi, et exercebar in iustificationibus tuis.
 Zain Memor esto verbi tui servo tuo, in quo mihi spem dedisti.
 Haec me consolata est in humilitate mea, quia eloquium tuum vivificavit me.
 Superbi inique agebant usquequaque; a lege autem tua non declinavi.
 Memor fui iudiciorum tuorum a saeculo, Domine, et consolatus sum.
 Defectio tenuit me, pro peccatoribus derelinquentibus legem tuam.
 Cantabiles mihi erant iustificationes tuae in loco peregrinationis meae.
 Memor fui nocte nominis tui, Domine, et custodivi legem tuam.
 Haec facta est mihi, quia iustificationes tuas exquisivi.
 Heth Portio mea, Domine, dixi custodire legem tuam.
 Deprecatus sum faciem tuam in toto corde meo; miserere mei secundum eloquium tuum.
 Cogitavi vias meas, et converti pedes meos in testimonia tua.
 Paratus sum, et non sum turbatus, ut custodiam mandata tua.
 Funes peccatorum circumplexi sunt me, et legem tuam non sum oblitus.
 Media nocte surgebam ad confitendum tibi, super iudicia iustificationis tuae.
 Particeps ego sum omnium timentium te, et custodientium mandata tua.
 Misericordia tua, Domine, plena est terra; iustificationes tuas doce me.
 Teth Bonitatem fecisti cum servo tuo, Domine, secundum verbum tuum.
 Bonitatem, et disciplinam, et scientiam doce me, quia mandatis tuis credidi.
 Priusquam humiliarer ego deliqui: propterea eloquium tuum custodivi.
 Bonus es tu, et in bonitate tua doce me iustificationes tuas.
 Multiplicata est super me iniquitas superborum; ego autem in toto corde meo scrutabor mandata tua.
 Coagulatum est sicut lac cor eorum; ego vero legem tuam meditatus sum.
 Bonum mihi quia humiliasti me, ut discam iustificationes tuas.
 Bonum mihi lex oris tui, super millia auri et argenti.
 Iod Manus tuae fecerunt me, et plasmaverunt me: da mihi intellectum, et discam mandata tua.
 Qui timent te videbunt me et laetabuntur, quia in verba tua supersperavi.
 Cognovi, Domine, quia aequitas iudicia tua, et in veritate tua humiliasti me.
 Fiat misericordia tua ut consoletur me, secundum eloquium tuum servo tuo.
 Veniant mihi miserationes tuae, et vivam, quia lex tua meditatio mea est.
 Confundantur superbi, quia iniuste iniquitatem fecerunt in me; ego autem exercebor in mandatis tuis.
 Convertantur mihi timentes te, et qui noverunt testimonia tua.
 Fiat cor meum immaculatum in iustificationibus tuis, ut non confundar.
 Caph Defecit in salutare tuum anima mea, et in verbum tuum supersperavi.
 Defecerunt oculi mei in eloquium tuum, dicentes: Quando consolaberis me?
 Quia factus sum sicut uter in pruina; iustificationes tuas non sum oblitus.
 Quot sunt dies servi tui? quando facies de persequentibus me iudicium?
 Narraverunt mihi iniqui fabulationes, sed non ut lex tua.
 Omnia mandata tua veritas: inique persecuti sunt me, adiuva me.
 Paulominus consummaverunt me in terra; ego autem non dereliqui mandata tua.
 Secundum misericordiam tuam vivifica me, et custodiam testimonia oris tui.
 Lamed In aeternum, Domine, verbum tuum permanet in caelo.
 In generationem et generationem veritas tua; fundasti terram, et permanet.
 Ordinatione tua perseverat dies, quoniam omnia serviunt tibi.
 Nisi quod lex tua meditatio mea est, tunc forte periissem in humilitate mea.
 In aeternum non obliviscar iustificationes tuas, quia in ipsis vivificasti me.
 Tuus sum ego; salvum me fac: quoniam iustificationes tuas exquisivi.
 Me exspectaverunt peccatores ut perderent me; testimonia tua intellexi.
 Omnis consummationis vidi finem, latum mandatum tuum nimis.
 Mem Quomodo dilexi legem tuam, Domine! tota die meditatio mea est.
 Super inimicos meos prudentem me fecisti mandato tuo, quia in aeternum mihi est.
 Super omnes docentes me intellexi, quia testimonia tua meditatio mea est.
 Super senes intellexi, quia mandata tua quaesivi.
 Ab omni via mala prohibui pedes meos, ut custodiam verba tua.
 A iudiciis tuis non declinavi, quia tu legem posuisti mihi.
 Quam dulcia faucibus meis eloquia tua! super mel ori meo.
 A mandatis tuis intellexi; propterea odivi omnem viam iniquitatis.
 Nun Lucerna pedibus meis verbum tuum, et lumen semitis meis.
 Iuravi et statui custodire iudicia iustitiae tuae.
 Humiliatus sum usquequaque, Domine; vivifica me secundum verbum tuum.
 Voluntaria oris mei beneplacita fac, Domine, et iudicia tua doce me.
 Anima mea in manibus meis semper, et legem tuam non sum oblitus.
 Posuerunt peccatores laqueum mihi, et de mandatis tuis non erravi.
 Haereditate acquisivi testimonia tua in aeternum, quia exsultatio cordis mei sunt.
 Inclinavi cor meum ad faciendas iustificationes tuas in aeternum, propter retributionem.
 Samech Iniquos odio habui, et legem tuam dilexi.
 Adiutor et susceptor meus es tu, et in verbum tuum supersperavi.
 Declinate a me, maligni, et scrutabor mandata Dei mei.
 Suscipe me secundum eloquium tuum, et vivam, et non confundas me ab exspectatione mea.
 Adiuva me, et salvus ero, et meditabor in iustificationibus tuis semper.
 Sprevisti omnes discedentes a iudiciis tuis, quia iniusta cogitatio eorum.
 Praevaricantes reputavi omnes peccatores terrae; ideo dilexi testimonia tua.
 Confige timore tuo carnes meas; a iudiciis enim tuis timui.
 Ain Feci iudicium et iustitiam: non tradas me calumniantibus me.
 Suscipe servum tuum in bonum: non calumnientur me superbi.
 Oculi mei defecerunt in salutare tuum, et in eloquium iustitiae tuae.
 Fac cum servo tuo secundum misericordiam tuam, et iustificationes tuas doce me.
 Servus tuus sum ego: da mihi intellectum, ut sciam testimonia tua.
 Tempus faciendi, Domine: dissipaverunt legem tuam.
 Ideo dilexi mandata tua super aurum et topazion.
 Propterea ad omnia mandata tua dirigebar; omnem viam iniquam odio habui.
 Phe Mirabilia testimonia tua: ideo scrutata est ea anima mea.
 Declaratio sermonum tuorum illuminat, et intellectum dat parvulis.
 Os meum aperui, et attraxi spiritum: quia mandata tua desiderabam.
 Aspice in me, et miserere mei, secundum iudicium diligentium nomen tuum.
 Gressus meos dirige secundum eloquium tuum, et non dominetur mei omnis iniustitia.
 Redime me a calumniis hominum ut custodiam mandata tua.
 Faciem tuam illumina super servum tuum, et doce me iustificationes tuas.
 Exitus aquarum deduxerunt oculi mei, quia non custodierunt legem tuam.
 Sade Iustus es, Domine, et rectum iudicium tuum.
 Mandasti iustitiam testimonia tua, et veritatem tuam nimis.
 Tabescere me fecit zelus meus, quia obliti sunt verba tua inimici mei.
 Ignitum eloquium tuum vehementer, et servus tuus dilexit illud.
 Adolescentulus sum ego et contemptus; iustificationes tuas non sum oblitus.
 Iustitia tua, iustitia in aeternum, et lex tua veritas.
 Tribulatio et angustia invenerunt me; mandata tua meditatio mea est.
 Aequitas testimonia tua in aeternum: intellectum da mihi, et vivam.
 Coph Clamavi in toto corde meo: exaudi me, Domine; iustificationes tuas requiram.
 Clamavi ad te; salvum me fac: ut custodiam mandata tua.
 Praeveni in maturitate, et clamavi: quia in verba tua supersperavi.
 Praevenerunt oculi mei ad te diluculo, ut meditarer eloquia tua.
 Vocem meam audi secundum misericordiam tuam, Domine, et secundum iudicium tuum vivifica me.
 Appropinquaverunt persequentes me iniquitati: a lege autem tua longe facti sunt.
 Prope es tu, Domine, et omnes viae tuae veritas.
 Initio cognovi de testimoniis tuis, quia in aeternum fundasti ea.
 Res Vide humilitatem meam, et eripe me, quia legem tuam non sum oblitus.
 Iudica iudicium meum, et redime me: propter eloquium tuum vivifica me.
 Longe a peccatoribus salus, quia iustificationes tuas non exquisierunt.
 Misericordiae tuae multae, Domine; secundum iudicium tuum vivifica me.
 Multi qui persequuntur me, et tribulant me; a testimoniis tuis non declinavi.
 Vidi praevaricantes et tabescebam, quia eloquia tua non custodierunt.
 Vide quoniam mandata tua dilexi, Domine: in misericordia tua vivifica me.
 Principium verborum tuorum veritas; in aeternum omnia iudicia iustitiae tuae.
 Sin Principes persecuti sunt me gratis, et a verbis tuis formidavit cor meum.
 Laetabor ego super eloquia tua, sicut qui invenit spolia multa.
 Iniquitatem odio habui, et abominatus sum, legem autem tuam dilexi.
 Septies in die laudem dixi tibi, super iudicia iustitiae tuae.
 Pax multa diligentibus legem tuam, et non est illis scandalum.
 Exspectabam salutare tuum, Domine, et mandata tua dilexi.
 Custodivit anima mea testimonia tua, et dilexit ea vehementer.
 Servavi mandata tua et testimonia tua, quia omnes viae meae in conspectu tuo.
 Tau Appropinquet deprecatio mea in conspectu tuo, Domine; iuxta eloquium tuum da mihi intellectum.
 Intret postulatio mea in conspectu tuo; secundum eloquium tuum eripe me.
 Eructabunt labia mea hymnum, cum docueris me iustificationes tuas.
 Pronuntiabit lingua mea eloquium tuum, quia omnia mandata tua aequitas.
 Fiat manus tua ut salvet me, quoniam mandata tua elegi.
 Concupivi salutare tuum, Domine, et lex tua meditatio mea est.
 Vivet anima mea, et laudabit te, et iudicia tua adiuvabunt me.
 Erravi sicut ovis quae periit: quaere servum tuum, quia mandata tua non sum oblitus.


Caput 119

 Canticum graduum. Ad Dominum cum tribularer clamavi, et exaudivit me.
 Domine, libera animam meam a labiis iniquis et a lingua dolosa.
 Quid detur tibi, aut quid apponatur tibi ad linguam dolosam?
 Sagittae potentis acutae, cum carbonibus desolatoriis.
 Heu mihi, quia incolatus meus prolongatus est! habitavi cum habitantibus Cedar;
 multum incola fuit anima mea.
 Cum his qui oderunt pacem eram pacificus; cum loquebar illis, impugnabant me gratis.


Caput 120

 Canticum graduum. Levavi oculos meos in montes, unde veniet auxilium mihi.
 Auxilium meum a Domino, qui fecit caelum et terram.
 Non det in commotionem pedem tuum, neque dormitet qui custodit te.
 Ecce non dormitabit neque dormiet qui custodit Israel.
 Dominus custodit te; Dominus protectio tua super manum dexteram tuam.
 Per diem sol non uret te, neque luna per noctem.
 Dominus custodit te ab omni malo; custodiat animam tuam Dominus.
 Dominus custodiat introitum tuum et exitum tuum, ex hoc nunc et usque in saeculum.


Caput 121

 Canticum graduum. Laetatus sum in his quae dicta sunt mihi: In domum Domini ibimus.
 Stantes erant pedes nostri in atriis tuis, Ierusalem.
 Ierusalem, quae aedificatur ut civitas, cuius participatio eius in idipsum.
 Illuc enim ascenderunt tribus, tribus Domini: testimonium Israel, ad confitendum nomini Domini.
 Quia illic sederunt sedes in iudicio, sedes super domum David.
 Rogate quae ad pacem sunt Ierusalem, et abundantia diligentibus te.
 Fiat pax in virtute tua, et abundantia in turribus tuis.
 Propter fratres meos et proximos meos, loquebar pacem de te.
 Propter domum Domini Dei nostri, quaesivi bona tibi.


Caput 122

 Canticum graduum. Ad te levavi oculos meos, qui habitas in caelis.
 Ecce sicut oculi servorum in manibus dominorum suorum; sicut oculi ancillae in manibus dominae suae: ita oculi nostri ad Dominum Deum nostrum, donec misereatur nostri.
 Miserere nostri, Domine, miserere nostri, quia multum repleti sumus despectione;
 quia multum repleta est anima nostra opprobrium abundantibus, et despectio superbis.


Caput 123

 Canticum graduum. Nisi quia Dominus erat in nobis, dicat nunc Israel,
 nisi quia Dominus erat in nobis: cum exsurgerent homines in nos,
 forte vivos deglutissent nos; cum irasceretur furor eorum in nos,
 forsitan aqua absorbuisset nos;
 torrentem pertransivit anima nostra; forsitan pertransisset anima nostra aquam intolerabilem.
 Benedictus Dominus, qui non dedit nos in captionem dentibus eorum.
 Anima nostra sicut passer erepta est de laqueo venantium; laqueus contritus est, et nos liberati sumus.
 Adiutorium nostrum in nomine Domini, qui fecit caelum et terram.


Caput 124

 Canticum graduum. Qui confidunt in Domino, sicut mons Sion: non commovebitur in aeternum, qui habitat
 in Ierusalem. Montes in circuitu eius; et Dominus in circuitu populi sui, ex hoc nunc et usque in saeculum.
 Quia non relinquet Dominus virgam peccatorum super sortem iustorum: ut non extendant iusti ad iniquitatem manus suas,
 benefac, Domine, bonis, et rectis corde.
 Declinantes autem in obligationes, adducet Dominus cum operantibus iniquitatem. Pax super Israel!


Caput 125

 Canticum graduum. In convertendo Dominus captivitatem Sion, facti sumus sicut consolati.
 Tunc repletum est gaudio os nostrum, et lingua nostra exsultatione. Tunc dicent inter gentes: Magnificavit Dominus facere cum eis.
 Magnificavit Dominus facere nobiscum; facti sumus laetantes.
 Converte, Domine, captivitatem nostram, sicut torrens in austro.
 Qui seminant in lacrimis, in exsultatione metent.
 Euntes ibant et flebant, mittentes semina sua. Venientes autem venient cum exsultatione, portantes manipulos suos.


Caput 126

 Canticum graduum Salomonis. Nisi Dominus aedificaverit domum, in vanum laboraverunt qui aedificant eam. Nisi Dominus custodierit civitatem, frustra vigilat qui custodit eam.
 Vanum est vobis ante lucem surgere: surgite postquam sederitis, qui manducatis panem doloris. Cum dederit dilectis suis somnum,
 ecce haereditas Domini, filii; merces, fructus ventris.
 Sicut sagittae in manu potentis, ita filii excussorum.
 Beatus vir qui implevit desiderium suum ex ipsis: non confundetur cum loquetur inimicis suis in porta.


Caput 127

 Canticum graduum. Beati omnes qui timent Dominum, qui ambulant in viis eius.
 Labores manuum tuarum quia manducabis: beatus es, et bene tibi erit.
 Uxor tua sicut vitis abundans in lateribus domus tuae; filii tui sicut novellae olivarum in circuitu mensae tuae.
 Ecce sic benedicetur homo qui timet Dominum.
 Benedicat tibi Dominus ex Sion, et videas bona Ierusalem omnibus diebus vitae tuae.
 Et videas filios filiorum tuorum: pacem super Israel.


Caput 128

 Canticum graduum. Saepe expugnaverunt me a iuventute mea, dicat nunc Israel;
 saepe expugnaverunt me a iuventute mea: etenim non potuerunt mihi.
 Supra dorsum meum fabricaverunt peccatores; prolongaverunt iniquitatem suam.
 Dominus iustus concidit cervices peccatorum.
 Confundantur, et convertantur retrorsum omnes qui oderunt Sion.
 Fiant sicut foenum tectorum, quod priusquam evellatur exaruit:
 de quo non implevit manum suam qui metit, et sinum suum qui manipulos colligit.
 Et non dixerunt qui praeteribant: Benedictio Domini super vos. Benediximus vobis in nomine Domini.


Caput 129

 Canticum graduum. De profundis clamavi ad te, Domine;
 Domine, exaudi vocem meam. Fiant aures tuae intendentes in vocem deprecationis meae.
 Si iniquitates observaveris, Domine, Domine, quis sustinebit?
 Quia apud te propitiatio est; et propter legem tuam sustinui te, Domine. Sustinuit anima mea in verbo eius:
 speravit anima mea in Domino.
 A custodia matutina usque ad noctem, speret Israel in Domino.
 Quia apud Dominum misericordia, et copiosa apud eum redemptio.
 Et ipse redimet Israel ex omnibus iniquitatibus eius.


Caput 130

 Canticum graduum David. Domine, non est exaltatum cor meum, neque elati sunt oculi mei, neque ambulavi in magnis, neque in mirabilibus super me.
 Si non humiliter sentiebam, sed exaltavi animam meam: sicut ablactatus est super matre sua, ita retributio in anima mea.
 Speret Israel in Domino, ex hoc nunc et usque in saeculum.


Caput 131

 Canticum graduum. Memento, Domine, David, et omnis mansuetudinis eius:
 sicut iuravit Domino; votum vovit Deo Iacob:
 Si introiero in tabernaculum domus meae; si ascendero in lectum strati mei;
 si dedero somnum oculis meis, et palpebris meis dormitationem,
 et requiem temporibus meis, donec inveniam locum Domino, tabernaculum Deo Iacob.
 Ecce audivimus eam in Ephrata; invenimus eam in campis silvae.
 Introibimus in tabernaculum eius; adorabimus in loco ubi steterunt pedes eius.
 Surge, Domine, in requiem tuam, tu et arca sanctificationis tuae.
 Sacerdotes tui induantur iustitiam, et sancti tui exsultent.
 Propter David servum tuum non avertas faciem christi tui.
 Iuravit Dominus David veritatem, et non frustrabitur eam: De fructu ventris tui ponam super sedem tuam.
 Si custodierint filii tui testamentum meum, et testimonia mea haec quae docebo eos, et filii eorum usque in saeculum sedebunt super sedem tuam.
 Quoniam elegit Dominus Sion: elegit eam in habitationem sibi.
 Haec requies mea in saeculum saeculi; hic habitabo, quoniam elegi eam.
 Viduam eius benedicens benedicam; pauperes eius saturabo panibus.
 Sacerdotes eius induam salutari, et sancti eius exsultatione exsultabunt.
 Illuc producam cornu David; paravi lucernam christo meo.
 Inimicos eius induam confusione; super ipsum autem efflorebit sanctificatio mea.


Caput 132

 Canticum graduum David. Ecce quam bonum et quam iucundum, habitare fratres in unum!
 Sicut unguentum in capite, quod descendit in barbam, barbam Aaron, quod descendit in oram vestimenti eius;
 sicut ros Hermon, qui descendit in montem Sion. Quoniam illic mandavit Dominus benedictionem, et vitam usque in saeculum.


Caput 133

 Canticum graduum. Ecce nunc benedicite Dominum, omnes servi Domini: qui statis in domo Domini, in atriis domus Dei nostri.
 In noctibus extollite manus vestras in sancta, et benedicite Dominum.
 Benedicat te Dominus ex Sion, qui fecit caelum et terram.


Caput 134

 Alleluia. Laudate nomen Domini; laudate, servi, Dominum:
 qui statis in domo Domini, in atriis domus Dei nostri.
 Laudate Dominum, quia bonus Dominus; psallite nomini eius, quoniam suave.
 Quoniam Iacob elegit sibi Dominus; Israel in possessionem sibi.
 Quia ego cognovi quod magnus est Dominus, et Deus noster prae omnibus diis.
 Omnia quaecumque voluit Dominus fecit, in caelo, in terra, in mari et in omnibus abyssis.
 Educens nubes ab extremo terrae, fulgura in pluviam fecit; qui producit ventos de thesauris suis.
 Qui percussit primogenita Aegypti, ab homine usque ad pecus.
 Et misit signa et prodigia in medio tui, Aegypte: in Pharaonem, et in omnes servos eius.
 Qui percussit gentes multas, et occidit reges fortes:
 Sehon, regem Amorrhaeorum, et Og, regem Basan, et omnia regna Chanaan:
 et dedit terram eorum haereditatem, haereditatem Israel populo suo.
 Domine, nomen tuum in aeternum; Domine, memoriale tuum in generationem et generationem.
 Quia iudicabit Dominus populum suum, et in servis suis deprecabitur.
 Simulacra gentium argentum et aurum, opera manuum hominum.
 Os habent, et non loquentur; oculos habent, et non videbunt.
 Aures habent, et non audient; neque enim est spiritus in ore ipsorum.
 Similes illis fiant qui faciunt ea, et omnes qui confidunt in eis.
 Domus Israel, benedicite Domino; domus Aaron, benedicite Domino.
 Domus Levi, benedicite Domino; qui timetis Dominum, benedicite Domino.
 Benedictus Dominus ex Sion, qui habitat in Ierusalem.


Caput 135

 Alleluia. Confitemini Domino, quoniam bonus, quoniam in aeternum misericordia eius.
 Confitemini Deo deorum, quoniam in aeternum misericordia eius.
 Confitemini Domino dominorum, quoniam in aeternum misericordia eius.
 Qui facit mirabilia magna solus, quoniam in aeternum misericordia eius.
 Qui fecit caelos in intellectu, quoniam in aeternum misericordia eius.
 Qui firmavit terram super aquas, quoniam in aeternum misericordia eius.
 Qui fecit luminaria magna, quoniam in aeternum misericordia eius:
 solem in potestatem diei, quoniam in aeternum misericordia eius;
 lunam et stellas in potestatem noctis, quoniam in aeternum misericordia eius.
 Qui percussit Aegyptum cum primogenitis eorum, quoniam in aeternum misericordia eius.
 Qui eduxit Israel de medio eorum, quoniam in aeternum misericordia eius,
 in manu potenti et brachio excelso, quoniam in aeternum misericordia eius.
 Qui divisit mare Rubrum in divisiones, quoniam in aeternum misericordia eius;
 et eduxit Israel per medium eius, quoniam in aeternum misericordia eius;
 et excussit Pharaonem et virtutem eius in mari Rubro, quoniam in aeternum misericordia eius.
 Qui traduxit populum suum per desertum, quoniam in aeternum misericordia eius.
 Qui percussit reges magnos, quoniam in aeternum misericordia eius;
 et occidit reges fortes, quoniam in aeternum misericordia eius:
 Sehon, regem Amorrhaeorum, quoniam in aeternum misericordia eius;
 et Og, regem Basan, quoniam in aeternum misericordia eius:
 et dedit terram eorum haereditatem, quoniam in aeternum misericordia eius;
 haereditatem Israel, servo suo, quoniam in aeternum misericordia eius.
 Quia in humilitate nostra memor fuit nostri, quoniam in aeternum misericordia eius;
 et redemit nos ab inimicis nostris, quoniam in aeternum misericordia eius.
 Qui dat escam omni carni, quoniam in aeternum misericordia eius.
 Confitemini Deo caeli, quoniam in aeternum misericordia eius. Confitemini Domino dominorum, quoniam in aeternum misericordia eius.


Caput 136

 Psalmus David, Ieremiae. Super flumina Babylonis illic sedimus et flevimus, cum recordaremur Sion.
 In salicibus in medio eius suspendimus organa nostra:
 quia illic interrogaverunt nos, qui captivos duxerunt nos, verba cantionum; et qui abduxerunt nos: Hymnum cantate nobis de canticis Sion.
 Quomodo cantabimus canticum Domini in terra aliena?
 Si oblitus fuero tui, Ierusalem, oblivioni detur dextera mea.
 Adhaereat lingua mea faucibus meis, si non meminero tui; si non proposuero Ierusalem in principio laetitiae meae.
 Memor esto, Domine, filiorum Edom, in die Ierusalem: qui dicunt: Exinanite, exinanite usque ad fundamentum in ea.
 Filia Babylonis misera! beatus qui retribuet tibi retributionem tuam quam retribuisti nobis.
 Beatus qui tenebit, et allidet parvulos tuos ad petram.


Caput 137

 Ipsi David. Confitebor tibi, Domine, in toto corde meo, quoniam audisti verba oris mei. In conspectu angelorum psallam tibi;
 adorabo ad templum sanctum tuum, et confitebor nomini tuo: super misericordia tua et veritate tua; quoniam magnificasti super omne, nomen sanctum tuum.
 In quacumque die invocavero te, exaudi me; multiplicabis in anima mea virtutem.
 Confiteantur tibi, Domine, omnes reges terrae, quia audierunt omnia verba oris tui.
 Et cantent in viis Domini, quoniam magna est gloria Domini;
 quoniam excelsus Dominus, et humilia respicit, et alta a longe cognoscit.
 Si ambulavero in medio tribulationis, vivificabis me; et super iram inimicorum meorum extendisti manum tuam, et salvum me fecit dextera tua.
 Dominus retribuet pro me. Domine, misericordia tua in saeculum; opera manuum tuarum ne despicias.


Caput 138

 In finem, psalmus David. Domine, probasti me, et cognovisti me;
 tu cognovisti sessionem meam et resurrectionem meam.
 Intellexisti cogitationes meas de longe; semitam meam et funiculum meum investigasti:
 et omnes vias meas praevidisti, quia non est sermo in lingua mea.
 Ecce, Domine, tu cognovisti omnia, novissima et antiqua. Tu formasti me, et posuisti super me manum tuam.
 Mirabilis facta est scientia tua ex me; confortata est, et non potero ad eam.
 Quo ibo a spiritu tuo? et quo a facie tua fugiam?
 Si ascendero in caelum, tu illic es; si descendero in infernum, ades.
 Si sumpsero pennas meas diluculo, et habitavero in extremis maris,
 etenim illuc manus tua deducet me, et tenebit me dextera tua.
 Et dixi: Forsitan tenebrae conculcabunt me; et nox illuminatio mea in deliciis meis.
 Quia tenebrae non obscurabuntur a te, et nox sicut dies illuminabitur: sicut tenebrae eius, ita et lumen eius.
 Quia tu possedisti renes meos; suscepisti me de utero matris meae.
 Confitebor tibi, quia terribiliter magnificatus es; mirabilia opera tua, et anima mea cognoscit nimis.
 Non est occultatum os meum a te, quod fecisti in occulto; et substantia mea in inferioribus terrae.
 Imperfectum meum viderunt oculi tui, et in libro tuo omnes scribentur. Dies formabuntur, et nemo in eis.
 Mihi autem nimis honorificati sunt amici tui, Deus; nimis confortatus est principatus eorum.
 Dinumerabo eos, et super arenam multiplicabuntur. Exsurrexi, et adhuc sum tecum.
 Si occideris, Deus, peccatores, viri sanguinum, declinate a me:
 quia dicitis in cogitatione: Accipient in vanitate civitates tuas.
 Nonne qui oderunt te, Domine, oderam, et super inimicos tuos tabescebam?
 Perfecto odio oderam illos, et inimici facti sunt mihi.
 Proba me, Deus, et scito cor meum; interroga me, et cognosce semitas meas.
 Et vide si via iniquitatis in me est, et deduc me in via aeterna.


Caput 139

 In finem. Psalmus David.
 Eripe me, Domine, ab homine malo; a viro iniquo eripe me.
 Qui cogitaverunt iniquitates in corde, tota die constituebant praelia.
 Acuerunt linguas suas sicut serpentis; venenum aspidum sub labiis eorum.
 Custodi me, Domine, de manu peccatoris, et ab hominibus iniquis eripe me. Qui cogitaverunt supplantare gressus meos:
 absconderunt superbi laqueum mihi. Et funes extenderunt in laqueum; iuxta iter, scandalum posuerunt mihi.
 Dixi Domino: Deus meus es tu; exaudi, Domine, vocem deprecationis meae.
 Domine, Domine, virtus salutis meae, obumbrasti super caput meum in die belli.
 Ne tradas me, Domine, a desiderio meo peccatori: cogitaverunt contra me; ne derelinquas me, ne forte exaltentur.
 Caput circuitus eorum: labor labiorum ipsorum operiet eos.
 Cadent super eos carbones; in ignem deiicies eos: in miseriis non subsistent.
 Vir linguosus non dirigetur in terra; virum iniustum mala capient in interitu.
 Cognovi quia faciet Dominus iudicium inopis, et vindictam pauperum.
 Verumtamen iusti confitebuntur nomini tuo, et habitabunt recti cum vultu tuo.


Caput 140

 Psalmus David. Domine, clamavi ad te: exaudi me; intende voci meae, cum clamavero ad te.
 Dirigatur oratio mea sicut incensum in conspectu tuo; elevatio manuum mearum sacrificium vespertinum.
 Pone, Domine, custodiam ori meo, et ostium circumstantiae labiis meis.
 Non declines cor meum in verba malitiae, ad excusandas excusationes in peccatis; cum hominibus operantibus iniquitatem, et non communicabo cum electis eorum.
 Corripiet me iustus in misericordia, et increpabit me: oleum autem peccatoris non impinguet caput meum. Quoniam adhuc et oratio mea in beneplacitis eorum:
 absorpti sunt iuncti petrae iudices eorum. Audient verba mea, quoniam potuerunt.
 Sicut crassitudo terrae erupta est super terram, dissipata sunt ossa nostra secus infernum.
 Quia ad te, Domine, Domine, oculi mei; in te speravi, non auferas animam meam.
 Custodi me a laqueo quem statuerunt mihi, et a scandalis operantium iniquitatem.
 Cadent in retiaculo eius peccatores: singulariter sum ego, donec transeam.


Caput 141

 Intellectus David, cum esset in spelunca, oratio.
 Voce mea ad Dominum clamavi, voce mea ad Dominum deprecatus sum.
 Effundo in conspectu eius orationem meam, et tribulationem meam ante ipsum pronuntio:
 in deficiendo ex me spiritum meum, et tu cognovisti semitas meas. In via hac qua ambulabam absconderunt laqueum mihi.
 Considerabam ad dexteram, et videbam, et non erat qui cognosceret me: periit fuga a me, et non est qui requirat animam meam.
 Clamavi ad te, Domine; dixi: Tu es spes mea, portio mea in terra viventium.
 Intende ad deprecationem meam, quia humiliatus sum nimis. Libera me a persequentibus me, quia confortati sunt super me.
 Educ de custodia animam meam ad confitendum nomini tuo; me exspectant iusti donec retribuas mihi.


Caput 142

 Psalmus David, quando persequebatur eum Absalom filius eius. Domine, exaudi orationem meam; auribus percipe obsecrationem meam in veritate tua; exaudi me in tua iustitia.
 Et non intres in iudicium cum servo tuo, quia non iustificabitur in conspectu tuo omnis vivens.
 Quia persecutus est inimicus animam meam; humiliavit in terra vitam meam; collocavit me in obscuris, sicut mortuos saeculi.
 Et anxiatus est super me spiritus meus; in me turbatum est cor meum.
 Memor fui dierum antiquorum; meditatus sum in omnibus operibus tuis: in factis manuum tuarum meditabar.
 Expandi manus meas ad te; anima mea sicut terra sine aqua tibi.
 Velociter exaudi me, Domine; defecit spiritus meus. Non avertas faciem tuam a me, et similis ero descendentibus in lacum.
 Auditam fac mihi mane misericordiam tuam, quia in te speravi. Notam fac mihi viam in qua ambulem, quia ad te levavi animam meam.
 Eripe me de inimicis meis, Domine: ad te confugi.
 Doce me facere voluntatem tuam, quia Deus meus es tu. Spiritus tuus bonus deducet me in terram rectam.
 Propter nomen tuum, Domine, vivificabis me: in aequitate tua, educes de tribulatione animam meam,
 et in misericordia tua disperdes inimicos meos, et perdes omnes qui tribulant animam meam, quoniam ego servus tuus sum.


Caput 143

 Psalmus David. Adversus Goliath. Benedictus Dominus Deus meus, qui docet manus meas ad praelium, et digitos meos ad bellum.
 Misericordia mea et refugium meum; susceptor meus et liberator meus; protector meus, et in ipso speravi, qui subdit populum meum sub me.
 Domine, quid est homo, quia innotuisti ei? aut filius hominis, quia reputas eum?
 Homo vanitati similis factus est; dies eius sicut umbra praetereunt.
 Domine, inclina caelos tuos, et descende; tange montes, et fumigabunt.
 Fulgura coruscationem, et dissipabis eos; emitte sagittas tuas, et conturbabis eos.
 Emitte manum tuam de alto: eripe me, et libera me de aquis multis, de manu filiorum alienorum:
 quorum os locutum est vanitatem, et dextera eorum dextera iniquitatis.
 Deus, canticum novum cantabo tibi; in psalterio decachordo psallam tibi.
 Qui das salutem regibus, qui redemisti David servum tuum de gladio maligno,
 eripe me, et erue me de manu filiorum alienorum, quorum os locutum est vanitatem, et dextera eorum dextera iniquitatis.
 Quorum filii sicut novellae plantationes in iuventute sua; filiae eorum compositae, circumornatae ut similitudo templi.
 Promptuaria eorum plena, eructantia ex hoc in illud; oves eorum foetosae, abundantes in egressibus suis;
 boves eorum crassae. Non est ruina maceriae, neque transitus, neque clamor in plateis eorum.
 Beatum dixerunt populum cui haec sunt; beatus populus cuius Dominus Deus eius.


Caput 144

 Laudatio ipsi David. Exaltabo te, Deus meus rex, et benedicam nomini tuo in saeculum, et in saeculum saeculi.
 Per singulos dies benedicam tibi, et laudabo nomen tuum in saeculum, et in saeculum saeculi.
 Magnus Dominus, et laudabilis nimis, et magnitudinis eius non est finis.
 Generatio et generatio laudabit opera tua, et potentiam tuam pronuntiabunt.
 Magnificentiam gloriae sanctitatis tuae loquentur, et mirabilia tua narrabunt.
 Et virtutem terribilium tuorum dicent, et magnitudinem tuam narrabunt.
 Memoriam abundantiae suavitatis tuae eructabunt, et iustitia tua exsultabunt.
 Miserator et misericors Dominus: patiens, et multum misericors.
 Suavis Dominus universis, et miserationes eius super omnia opera eius.
 Confiteantur tibi, Domine, omnia opera tua, et sancti tui benedicant tibi.
 Gloriam regni tui dicent, et potentiam tuam loquentur:
 ut notam faciant filiis hominum potentiam tuam, et gloriam magnificentiae regni tui.
 Regnum tuum regnum omnium saeculorum; et dominatio tua in omni generatione et generationem. Fidelis Dominus in omnibus verbis suis, et sanctus in omnibus operibus suis.
 Allevat Dominus omnes qui corruunt, et erigit omnes elisos.
 Oculi omnium in te sperant, Domine, et tu das escam illorum in tempore opportuno.
 Aperis tu manum tuam, et imples omne animal benedictione.
 Iustus Dominus in omnibus viis suis, et sanctus in omnibus operibus suis.
 Prope est Dominus omnibus invocantibus eum, omnibus invocantibus eum in veritate.
 Voluntatem timentium se faciet, et deprecationem eorum exaudiet, et salvos faciet eos.
 Custodit Dominus omnes diligentes se, et omnes peccatores disperdet.
 Laudationem Domini loquetur os meum; et benedicat omnis caro nomini sancto eius in saeculum, et in saeculum saeculi.


Caput 145

 Alleluia, Aggaei et Zachariae.
 Lauda, anima mea, Dominum. Laudabo Dominum in vita mea; psallam Deo meo quamdiu fuero. Nolite confidere in principibus,
 in filiis hominum, in quibus non est salus.
 Exibit spiritus eius, et revertetur in terram suam; in illa die peribunt omnes cogitationes eorum.
 Beatus cuius Deus Iacob adiutor eius, spes eius in Domino Deo ipsius:
 qui fecit caelum et terram, mare, et omnia quae in eis sunt.
 Qui custodit veritatem in saeculum; facit iudicium iniuriam patientibus; dat escam esurientibus. Dominus solvit compeditos;
 Dominus illuminat caecos. Dominus erigit elisos; Dominus diligit iustos.
 Dominus custodit advenas, pupillum et viduam suscipiet, et vias peccatorum disperdet.
 Regnabit Dominus in saecula; Deus tuus, Sion, in generationem et generationem.


Caput 146

 Alleluia. Laudate Dominum, quoniam bonus est psalmus; Deo nostro sit iucunda, decoraque laudatio.
 Aedificans Ierusalem Dominus, dispersiones Israelis congregabit:
 qui sanat contritos corde, et alligat contritiones eorum;
 qui numerat multitudinem stellarum, et omnibus eis nomina vocat.
 Magnus Dominus noster, et magna virtus eius, et sapientiae eius non est numerus.
 Suscipiens mansuetos Dominus; humilians autem peccatores usque ad terram.
 Praecinite Domino in confessione; psallite Deo nostro in cithara.
 Qui operit caelum nubibus, et parat terrae pluviam; qui producit in montibus foenum, et herbam servituti hominum;
 qui dat iumentis escam ipsorum, et pullis corvorum invocantibus eum.
 Non in fortitudine equi voluntatem habebit, nec in tibiis viri beneplacitum erit ei.
 Beneplacitum est Domino super timentes eum, et in eis qui sperant super misericordia eius.


Caput 147

 Alleluia. Lauda, Ierusalem, Dominum; lauda Deum tuum, Sion.
 Quoniam confortavit seras portarum tuarum; benedixit filiis tuis in te.
 Qui posuit fines tuos pacem, et adipe frumenti satiat te.
 Qui emittit eloquium suum terrae: velociter currit sermo eius.
 Qui dat nivem sicut lanam; nebulam sicut cinerem spargit.
 Mittit crystallum suam sicut buccellas: ante faciem frigoris eius quis sustinebit?
 Emittet verbum suum, et liquefaciet ea; flabit spiritus eius, et fluent aquae.
 Qui annuntiat verbum suum Iacob, iustitias et iudicia sua Israel.
 Non fecit taliter omni nationi, et iudicia sua non manifestavit eis. Alleluia.


Caput 148

 Alleluia. Laudate Dominum de caelis; laudate eum in excelsis.
 Laudate eum, omnes angeli eius; laudate eum, omnes virtutes eius.
 Laudate eum, sol et luna; laudate eum, omnes stellae et lumen.
 Laudate eum, caeli caelorum; et aquae omnes quae super caelos sunt,
 laudent nomen Domini. Quia ipse dixit, et facta sunt; ipse mandavit, et creata sunt.
 Statuit ea in aeternum, et in saeculum saeculi; praeceptum posuit, et non praeteribit.
 Laudate Dominum de terra, dracones et omnes abyssi;
 ignis, grando, nix, glacies, spiritus procellarum, quae faciunt verbum eius;
 montes, et omnes colles; ligna fructifera, et omnes cedri;
 bestiae, et universa pecora; serpentes, et volucres pennatae;
 reges terrae et omnes populi; principes et omnes iudices terrae;
 iuvenes et virgines; senes cum iunioribus, laudent nomen Domini:
 quia exaltatum est nomen eius solius.
 Confessio eius super caelum et terram; et exaltavit cornu populi sui. Hymnus omnibus sanctis eius; filiis Israel, populo appropinquanti sibi. Alleluia.


Caput 149

 Alleluia. Cantate Domino canticum novum; laus eius in ecclesia sanctorum.
 Laetetur Israel in eo qui fecit eum, et filii Sion exsultent in rege suo.
 Laudent nomen eius in choro; in tympano et psalterio psallant ei.
 Quia beneplacitum est Domino in populo suo, et exaltabit mansuetos in salutem.
 Exsultabunt sancti in gloria; laetabuntur in cubilibus suis.
 Exaltationes Dei in gutture eorum, et gladii ancipites in manibus eorum:
 ad faciendam vindictam in nationibus, increpationes in populis;
 ad alligandos reges eorum in compedibus, et nobiles eorum in manicis ferreis;
 ut faciant in eis iudicium conscriptum: gloria haec est omnibus sanctis eius. Alleluia.


Caput 150

 Alleluia. Laudate Dominum in sanctis eius; laudate eum in firmamento virtutis eius.
 Laudate eum in virtutibus eius; laudate eum secundum multitudinem magnitudinis eius.
 Laudate eum in sono tubae; laudate eum in psalterio et cithara.
 Laudate eum in tympano et choro; laudate eum in chordis et organo.
 Laudate eum in cymbalis benesonantibus; laudate eum in cymbalis iubilationis.
 Omnis spiritus laudet Dominum! Alleluia.


Liber Proverbiorum



Caput 1

 Parabolae Salomonis, filii David, regis Israel,
 ad sciendam sapientiam et disciplinam;
 ad intelligenda verba prudentiae, et suscipiendam eruditionem doctrinae, iustitiam, et iudicium, et aequitatem:
 ut detur parvulis astutia, adolescenti scientia et intellectus.
 Audiens sapiens, sapientior erit, et intelligens gubernacula possidebit.
 Animadvertet parabolam et interpretationem, verba sapientum et aenigmata eorum.
 Timor Domini principium sapientiae; sapientiam atque doctrinam stulti despiciunt.
 Audi, fili mi, disciplinam patris tui, et ne dimittas legem matris tuae:
 ut addatur gratia capiti tuo, et torques collo tuo.
 Fili mi, si te lactaverint peccatores, ne acquiescas eis.
 Si dixerint: Veni nobiscum, insidiemur sanguini; abscondamus tendiculas contra insontem frustra;
 deglutiamus eum sicut infernus viventem, et integrum quasi descendentem in lacum;
 omnem pretiosam substantiam reperiemus; implebimus domos nostras spoliis:
 sortem mitte nobiscum, marsupium unum sit omnium nostrum:
 fili mi, ne ambules cum eis; prohibe pedem tuum a semitis eorum:
 pedes enim illorum ad malum currunt, et festinant ut effundant sanguinem.
 Frustra autem iacitur rete ante oculos pennatorum.
 Ipsi quoque contra sanguinem suum insidiantur, et moliuntur fraudes contra animas suas.
 Sic semitae omnis avari: animas possidentium rapiunt.
 Sapientia foris praedicat; in plateis dat vocem suam:
 in capite turbarum clamitat; in foribus portarum urbis profert verba sua, dicens:
 Usquequo, parvuli, diligitis infantiam, et stulti ea quae sibi sunt noxia cupient, et imprudentes odibunt scientiam?
 convertimini ad correptionem meam. En proferam vobis spiritum meum, et ostendam vobis verba mea.
 Quia vocavi, et renuistis; extendi manum meam, et non fuit qui aspiceret:
 despexistis omne consilium meum, et increpationes meas neglexistis.
 Ego quoque in interitu vestro ridebo, et subsannabo cum vobis id quod timebatis advenerit.
 Cum irruerit repentina calamitas, et interitus quasi tempestas ingruerit; quando venerit super vos tribulatio et angustia:
 tunc invocabunt me, et non exaudiam; mane consurgent, et non invenient me:
 eo quod exosam habuerint disciplinam, et timorem Domini non susceperint,
 nec acquieverint consilio meo, et detraxerint universae correptioni meae.
 Comedent igitur fructus viae suae, suisque consiliis saturabuntur.
 Aversio parvulorum interficiet eos, et prosperitas stultorum perdet illos.
 Qui autem me audierit, absque terrore requiescet, et abundantia perfruetur, timore malorum sublato.


Caput 2

 Fili mi, si susceperis sermones meos, et mandata mea absconderis penes te:
 ut audiat sapientiam auris tua, inclina cor tuum ad cognoscendam prudentiam.
 Si enim sapientiam invocaveris, et inclinaveris cor tuum prudentiae;
 si quaesieris eam quasi pecuniam, et sicut thesauros effoderis illam:
 tunc intelliges timorem Domini, et scientiam Dei invenies,
 quia Dominus dat sapientiam, et ex ore eius prudentia et scientia.
 Custodiet rectorum salutem, et proteget gradientes simpliciter,
 servans semitas iustitiae, et vias sanctorum custodiens.
 Tunc intelliges iustitiam, et iudicium, et aequitatem, et omnem semitam bonam.
 Si intraverit sapientia cor tuum, et scientia animae tuae placuerit,
 consilium custodiet te, et prudentia servabit te:
 ut eruaris a via mala, et ab homine qui perversa loquitur;
 qui relinquunt iter rectum, et ambulant per vias tenebrosas;
 qui laetantur cum malefecerint, et exsultant in rebus pessimis;
 quorum viae perversae sunt, et infames gressus eorum.
 Ut eruaris a muliere aliena, et ab extranea quae mollit sermones suos,
 et relinquit ducem pubertatis suae,
 et pacti Dei sui oblita est. Inclinata est enim ad mortem domus eius, et ad inferos semitae ipsius.
 Omnes qui ingrediuntur ad eam non revertentur, nec apprehendent semitas vitae.
 Ut ambules in via bona, et calles iustorum custodias:
 qui enim recti sunt habitabunt in terra, et simplices permanebunt in ea;
 impii vero de terra perdentur, et qui inique agunt auferentur ex ea.


Caput 3

 Fili mi, ne obliviscaris legis meae, et praecepta mea cor tuum custodiat:
 longitudinem enim dierum, et annos vitae, et pacem, apponent tibi.
 Misericordia et veritas te non deserant; circumda eas gutturi tuo, et describe in tabulis cordis tui:
 et invenies gratiam, et disciplinam bonam, coram Deo et hominibus.
 Habe fiduciam in Domino ex toto corde tuo, et ne innitaris prudentiae tuae.
 In omnibus viis tuis cogita illum, et ipse diriget gressus tuos.
 Ne sis sapiens apud temetipsum; time Deum, et recede a malo:
 sanitas quippe erit umbilico tuo, et irrigatio ossium tuorum.
 Honora Dominum de tua substantia, et de primitiis omnium frugum tuarum da ei:
 et implebuntur horrea tua saturitate, et vino torcularia tua redundabunt.
 Disciplinam Domini, fili mi, ne abiicias, nec deficias cum ab eo corriperis:
 quem enim diligit Dominus, corripit, et quasi pater in filio complacet sibi.
 Beatus homo qui invenit sapientiam, et qui affluit prudentia.
 Melior est acquisitio eius negotiatione argenti, et auri primi et purissimi fructus eius.
 Pretiosior est cunctis opibus, et omnia quae desiderantur huic non valent comparari.
 Longitudo dierum in dextera eius, et in sinistra illius divitiae et gloria.
 Viae eius viae pulchrae, et omnes semitae illius pacificae.
 Lignum vitae est his qui apprehenderint eam, et qui tenuerit eam beatus.
 Dominus sapientia fundavit terram; stabilivit caelos prudentia.
 Sapientia illius eruperunt abyssi, et nubes rore concrescunt.
 Fili mi, ne effluant haec ab oculis tuis. Custodi legem atque consilium,
 et erit vita animae tuae, et gratia faucibus tuis.
 Tunc ambulabis fiducialiter in via tua, et pes tuus non impinget.
 Si dormieris, non timebis; quiesces, et suavis erit somnus tuus.
 Ne paveas repentino terrore, et irruentes tibi potentias impiorum.
 Dominus enim erit in latere tuo, et custodiet pedem tuum, ne capiaris.
 Noli prohibere benefacere eum qui potest: si vales, et ipse benefac.
 Ne dicas amico tuo: Vade, et revertere: cras dabo tibi: cum statim possis dare.
 Ne moliaris amico tuo malum, cum ille in te habeat fiduciam.
 Ne contendas adversus hominem frustra, cum ipse tibi nihil mali fecerit.
 Ne aemuleris hominem iniustum, nec imiteris vias eius:
 quia abominatio Domini est omnis illusor, et cum simplicibus sermocinatio eius.
 Egestas a Domino in domo impii; habitacula autem iustorum benedicentur.
 Ipse deludet illusores, et mansuetis dabit gratiam.
 Gloriam sapientes possidebunt; stultorum exaltatio ignominia.


Caput 4

 Audite, filii, disciplinam patris, et attendite ut sciatis prudentiam.
 Donum bonum tribuam vobis: legem meam ne derelinquatis.
 Nam et ego filius fui patris mei, tenellus et unigenitus coram matre mea.
 Et docebat me, atque dicebat: Suscipiat verba mea cor tuum; custodi praecepta mea, et vives.
 Posside sapientiam, posside prudentiam: ne obliviscaris, neque declines a verbis oris mei.
 Ne dimittas eam, et custodiet te: dilige eam, et conservabit te.
 Principium sapientiae: posside sapientiam, et in omni possessione tua acquire prudentiam.
 Arripe illam, et exaltabit te; glorificaberis ab ea cum eam fueris amplexatus.
 Dabit capiti tuo augmenta gratiarum, et corona inclyta proteget te.
 Audi, fili mi, et suscipe verba mea, ut multiplicentur tibi anni vitae.
 Viam sapientiae monstrabo tibi; ducam te per semitas aequitatis:
 quas cum ingressus fueris, non arctabuntur gressus tui, et currens non habebis offendiculum.
 Tene disciplinam, ne dimittas eam; custodi illam, quia ipsa est vita tua.
 Ne delecteris in semitis impiorum, nec tibi placeat malorum via.
 Fuge ab ea, nec transeas per illam; declina, et desere eam.
 Non enim dormiunt nisi malefecerint, et rapitur somnus ab eis nisi supplantaverint.
 Comedunt panem impietatis, et vinum iniquitatis bibunt.
 Iustorum autem semita quasi lux splendens procedit, et crescit usque ad perfectam diem.
 Via impiorum tenebrosa; nesciunt ubi corruant.
 Fili mi, ausculta sermones meos, et ad eloquia mea inclina aurem tuam.
 Ne recedant ab oculis tuis: custodi ea in medio cordis tui:
 vita enim sunt invenientibus ea, et universae carni sanitas.
 Omni custodia serva cor tuum, quia ex ipso vita procedit.
 Remove a te os pravum, et detrahentia labia sint procul a te.
 Oculi tui recta videant, et palpebrae tuae praecedant gressus tuos.
 Dirige semitam pedibus tuis, et omnes viae tuae stabilientur.
 Ne declines ad dexteram neque ad sinistram; averte pedem tuum a malo: vias enim quae a dextris sunt novit Dominus: perversae vero sunt quae a sinistris sunt. Ipse autem rectos faciet cursus tuos, itinera autem tua in pace producet.


Caput 5

 Fili mi, attende ad sapientiam meam, et prudentiae meae inclina aurem tuam:
 ut custodias cogitationes, et disciplinam labia tua conservent. Ne attendas fallaciae mulieris;
 favus enim distillans labia meretricis, et nitidius oleo guttur eius:
 novissima autem illius amara quasi absinthium, et acuta quasi gladius biceps.
 Pedes eius descendunt in mortem, et ad inferos gressus illius penetrant.
 Per semitam vitae non ambulant; vagi sunt gressus eius et investigabiles.
 Nunc ergo fili mi, audi me, et ne recedas a verbis oris mei.
 Longe fac ab ea viam tuam, et ne appropinques foribus domus eius.
 Ne des alienis honorem tuum, et annos tuos crudeli:
 ne forte implentur extranei viribus tuis, et labores tui sint in domo aliena,
 et gemas in novissimis, quando consumpseris carnes tuas et corpus tuum, et dicas:
 Cur detestatus sum disciplinam, et increpationibus non acquievit cor meum,
 nec audivi vocem docentium me, et magistris non inclinavi aurem meam?
 pene fui in omni malo, in medio ecclesiae et synagogae.
 Bibe aquam de cisterna tua, et fluenta putei tui;
 deriventur fontes tui foras, et in plateis aquas tuas divide.
 Habeto eas solus, nec sint alieni participes tui.
 Sit vena tua benedicta, et laetare cum muliere adolescentiae tuae.
 Cerva carissima, et gratissimus hinnulus: ubera eius inebrient te in omni tempore; in amore eius delectare iugiter.
 Quare seduceris, fili mi, ab aliena, et foveris in sinu alterius?
 Respicit Dominus vias hominis, et omnes gressus eius considerat.
 Iniquitates suas capiunt impium, et funibus peccatorum suorum constringitur.
 Ipse morietur, quia non habuit disciplinam, et in multitudine stultitiae suae decipietur.


Caput 6

 Fili mi, si spoponderis pro amico tuo, defixisti apud extraneum manum tuam:
 illaqueatus es verbis oris tui, et captus propriis sermonibus.
 Fac ergo quod dico, fili mi, et temetipsum libera, quia incidisti in manum proximi tui. Discurre, festina, suscita amicum tuum.
 Ne dederis somnum oculis tuis, nec dormitent palpebrae tuae.
 Eruere quasi damula de manu, et quasi avis de manu aucupis.
 Vade ad formicam, o piger, et considera vias eius, et disce sapientiam.
 Quae cum non habeat ducem, nec praeceptorem, nec principem,
 parat in aestate cibum sibi, et congregat in messe quod comedat.
 Usquequo, piger, dormies? quando consurges e somno tuo?
 Paululum dormies, paululum dormitabis, paululum conseres manus ut dormias;
 et veniet tibi quasi viator egestas, et pauperies quasi vir armatus. Si vero impiger fueris, veniet ut fons messis tua, et egestas longe fugiet a te.
 Homo apostata, vir inutilis, graditur ore perverso;
 annuit oculis, terit pede, digito loquitur,
 pravo corde machinatur malum, et omni tempore iurgia seminat.
 Huic extemplo veniet perditio sua, et subito conteretur, nec habebit ultra medicinam.
 Sex sunt quae odit Dominus, et septimum detestatur anima eius:
 oculos sublimes, linguam mendacem, manus effundentes innoxium sanguinem,
 cor machinans cogitationes pessimas, pedes veloces ad currendum in malum,
 proferentem mendacia testem fallacem, et eum qui seminat inter fratres discordias.
 Conserva, fili mi, praecepta patris tui, et ne dimittas legem matris tuae.
 Liga ea in corde tuo iugiter, et circumda gutturi tuo.
 Cum ambulaveris, gradiantur tecum; cum dormieris, custodiant te: et evigilans loquere cum eis.
 Quia mandatum lucerna est, et lex lux, et via vitae increpatio disciplinae:
 ut custodiant te a muliere mala, et a blanda lingua extraneae.
 Non concupiscat pulchritudinem eius cor tuum, nec capiaris nutibus illius:
 pretium enim scorti vix est unius panis, mulier autem viri pretiosam animam capit.
 Numquid potest homo abscondere ignem in sinu suo, ut vestimenta illius non ardeant?
 aut ambulare super prunas, ut non comburantur plantae eius?
 sic qui ingreditur ad mulierem proximi sui, non erit mundus cum tetigerit eam.
 Non grandis est culpa cum quis furatus fuerit: furatur enim ut esurientem impleat animam;
 deprehensus quoque reddet septuplum, et omnem substantiam domus suae tradet.
 Qui autem adulter est, propter cordis inopiam perdet animam suam;
 turpitudinem et ignominiam congregat sibi, et opprobrium illius non delebitur:
 quia zelus et furor viri non parcet in die vindictae,
 nec acquiescet cuiusquam precibus, nec suscipiet pro redemptione dona plurima.


Caput 7

 Fili mi, custodi sermones meos, et praecepta mea reconde tibi. Fili,
 serva mandata mea, et vives; et legem meam quasi pupillam oculi tui:
 liga eam in digitis tuis, scribe illam in tabulis cordis tui.
 Dic sapientiae: Soror mea es, et prudentiam voca amicam tuam:
 ut custodiant te a muliere extranea, et ab aliena quae verba sua dulcia facit.
 De fenestra enim domus meae per cancellos prospexi,
 et video parvulos; considero vecordem iuvenem,
 qui transit per plateam iuxta angulum et prope viam domus illius graditur:
 in obscuro, advesperascente die, in noctis tenebris et caligine.
 Et ecce occurrit illi mulier ornatu meretricio, praeparata ad capiendas animas: garrula et vaga,
 quietis impatiens, nec valens in domo consistere pedibus suis;
 nunc foris, nunc in plateis, nunc iuxta angulos insidians.
 Apprehensumque deosculatur iuvenem, et procaci vultu blanditur, dicens:
 Victimas pro salute vovi; hodie reddidi vota mea:
 idcirco egressa sum in occursum tuum, desiderans te videre, et reperi.
 Intexui funibus lectulum meum; stravi tapetibus pictis ex Aegypto:
 aspersi cubile meum myrrha, et aloe, et cinnamomo.
 Veni, inebriemur uberibus, et fruamur cupitis amplexibus donec illucescat dies.
 Non est enim vir in domo sua: abiit via longissima:
 sacculum pecuniae secum tulit; in die plenae lunae reversurus est in domum suam.
 Irretivit eum multis sermonibus, et blanditiis labiorum protraxit illum.
 Statim eam sequitur quasi bos ductus ad victimam, et quasi agnus lasciviens, et ignorans quod ad vincula stultus trahatur:
 donec transfigat sagitta iecur eius, velut si avis festinet ad laqueum, et nescit quod de periculo animae illius agitur.
 Nunc ergo, fili mi, audi me, et attende verbis oris mei.
 Ne abstrahatur in viis illius mens tua, neque decipiaris semitis eius;
 multos enim vulneratos deiecit, et fortissimi quique interfecti sunt ab ea.
 Viae inferi domus eius, penetrantes in interiora mortis.


Caput 8

 Numquid non sapientia clamitat, et prudentia dat vocem suam?
 In summis excelsisque verticibus supra viam, in mediis semitis stans,
 iuxta portas civitatis, in ipsis foribus loquitur, dicens:
 O viri, ad vos clamito, et vox mea ad filios hominum.
 Intelligite, parvuli, astutiam, et insipientes, animadvertite.
 Audite, quoniam de rebus magnis locutura sum, et aperientur labia mea ut recta praedicent.
 Veritatem meditabitur guttur meum, et labia mea detestabuntur impium.
 Iusti sunt omnes sermones mei: non est in eis pravum quid, neque perversum;
 recti sunt intelligentibus, et aequi invenientibus scientiam.
 Accipite disciplinam meam, et non pecuniam; doctrinam magis quam aurum eligite:
 melior est enim sapientia cunctis pretiosissimis, et omne desiderabile ei non potest comparari.
 Ego sapientia, habito in consilio, et eruditis intersum cogitationibus.
 Timor Domini odit malum: arrogantiam, et superbiam, et viam pravam, et os bilingue, detestor.
 Meum est consilium et aequitas; mea est prudentia, mea est fortitudo.
 Per me reges regnant, et legum conditores iusta decernunt;
 per me principes imperant, et potentes decernunt iustitiam.
 Ego diligentes me diligo, et qui mane vigilant ad me, invenient me.
 Mecum sunt divitiae et gloria, opes superbae et iustitia.
 Melior est enim fructus meus auro et lapide pretioso, et genimina me argento electo.
 In viis iustitiae ambulo, in medio semitarum iudicii:
 ut ditem diligentes me, et thesauros eorum repleam.
 Dominus possedit me in initio viarum suarum antequam quidquam faceret a principio.
 Ab aeterno ordinata sum, et ex antiquis antequam terra fieret.
 Nondum erant abyssi, et ego iam concepta eram: necdum fontes aquarum eruperant,
 necdum montes gravi mole constiterant: ante colles ego parturiebar.
 Adhuc terram non fecerat, et flumina, et cardines orbis terrae.
 Quando praeparabat caelos, aderam; quando certa lege et gyro vallabat abyssos;
 quando aethera firmabat sursum, et librabat fontes aquarum;
 quando circumdabat mari terminum suum, et legem ponebat aquis, ne transirent fines suos; quando appendebat fundamenta terrae:
 cum eo eram, cuncta componens. Et delectabar per singulos dies, ludens coram eo omni tempore,
 ludens in orbe terrarum; et deliciae meae esse cum filiis hominum.
 Nunc ergo, filii, audite me: beati qui custodiunt vias meas.
 Audite disciplinam, et estote sapientes, et nolite abiicere eam.
 Beatus homo qui audit me, et qui vigilat ad fores meas quotidie, et observat ad postes ostii mei.
 Qui me invenerit, inveniet vitam, et hauriet salutem a Domino.
 Qui autem in me peccaverit, laedet animam suam; omnes qui me oderunt diligunt mortem.


Caput 9

 Sapientia aedificavit sibi domum: excidit columnas septem.
 Immolavit victimas suas, miscuit vinum, et proposuit mensam suam.
 Misit ancillas suas ut vocarent ad arcem et ad moenia civitatis.
 Si quis est parvulus, veniat ad me. Et insipientibus locuta est:
 Venite, comedite panem meum, et bibite vinum quod miscui vobis.
 Relinquite infantiam, et vivite, et ambulate per vias prudentiae.
 Qui erudit derisorem, ipse iniuriam sibi facit, et qui arguit impium, sibi maculam generat.
 Noli arguere derisorem, ne oderit te: argue sapientem, et diliget te.
 Da sapienti occasionem, et addetur ei sapientia; doce iustum, et festinabit accipere.
 Principium sapientiae timor Domini, et scientia sanctorum prudentia.
 Per me enim multiplicabuntur dies tui, et addentur tibi anni vitae.
 Si sapiens fueris, tibimetipsi eris; si autem illusor, solus portabis malum.
 Mulier stulta et clamosa, plenaque illecebris, et nihil omnino sciens,
 sedit in foribus domus suae, super sellam in excelso urbis loco,
 ut vocaret transeuntes per viam, et pergentes itinere suo:
 Qui est parvulus declinet ad me. Et vecordi locuta est:
 Aquae furtivae dulciores sunt, et panis absconditus suavior.
 Et ignoravit quod ibi sint gigantes, et in profundis inferni convivae eius.


Caput 10

 Filius sapiens laetificat patrem, filius vero stultus moestitia est matris suae.
 Nil proderunt thesauri impietatis, iustitia vero liberabit a morte.
 Non affliget Dominus fame animam iusti, et insidias impiorum subvertet.
 Egestatem operata est manus remissa; manus autem fortium divitias parat. Qui nititur mendaciis, hic pascit ventos; idem autem ipse sequitur aves volantes.
 Qui congregat in messe, filius sapiens est; qui autem stertit aestate, filius confusionis.
 Benedictio Domini super caput iusti; os autem impiorum operit iniquitas.
 Memoria iusti cum laudibus, et nomen impiorum putrescet.
 Sapiens corde praecepta suscipit; stultus caeditur labiis.
 Qui ambulat simpliciter ambulat confidenter; qui autem depravat vias suas manifestus erit.
 Qui annuit oculo dabit dolorem; et stultus labiis verberabitur.
 Vena vitae os iusti, et os impiorum operit iniquitatem.
 Odium suscitat rixas, et universa delicta operit caritas.
 In labiis sapientis invenitur sapientia, et virga in dorso eius qui indiget corde.
 Sapientes abscondunt scientiam; os autem stulti confusioni proximum est.
 Substantia divitis, urbs fortitudinis eius; pavor pauperum egestas eorum.
 Opus iusti ad vitam, fructus autem impii ad peccatum.
 Via vitae custodienti disciplinam; qui autem increpationes relinquit, errat.
 Abscondunt odium labia mendacia; qui profert contumeliam, insipiens est.
 In multiloquio non deerit peccatum, qui autem moderatur labia sua prudentissimus est.
 Argentum electum lingua iusti; cor autem impiorum pro nihilo.
 Labia iusti erudiunt plurimos; qui autem indocti sunt in cordis egestate morientur.
 Benedictio Domini divites facit, nec sociabitur eis afflictio.
 Quasi per risum stultus operatur scelus, sapientia autem est viro prudentia.
 Quod timet impius veniet super eum; desiderium suum iustus dabitur.
 Quasi tempestas transiens non erit impius; iustus autem quasi fundamentum sempiternum.
 Sicut acetum dentibus, et fumus oculis, sic piger his qui miserunt eum.
 Timor Domini apponet dies, et anni impiorum breviabuntur.
 Exspectatio iustorum laetitia, spes autem impiorum peribit.
 Fortitudo simplicis via Domini, et pavor his qui operantur malum.
 Iustus in aeternum non commovebitur, impii autem non habitabunt super terram.
 Os iusti parturiet sapientiam; lingua pravorum peribit.
 Labia iusti considerant placita, et os impiorum perversa.


Caput 11

 Statera dolosa abominatio est apud Dominum, et pondus aequum voluntas eius.
 Ubi fuerit superbia, ibi erit et contumelia; ubi autem est humilitas, ibi et sapientia.
 Simplicitas iustorum diriget eos, et supplantatio perversorum vastabit illos.
 Non proderunt divitiae in die ultionis; iustitia autem liberabit a morte.
 Iustitia simplicis diriget viam eius, et in impietate sua corruet impius.
 Iustitia rectorum liberabit eos, et in insidiis suis capientur iniqui.
 Mortuo homine impio, nulla erit ultra spes, et exspectatio sollicitorum peribit.
 Iustus de angustia liberatus est, et tradetur impius pro eo.
 Simulator ore decipit amicum suum; iusti autem liberabuntur scientia.
 In bonis iustorum exsultabit civitas, et in perditione impiorum erit laudatio.
 Benedictione iustorum exaltabitur civitas, et ore impiorum subvertetur.
 Qui despicit amicum suum indigens corde est; vir autem prudens tacebit.
 Qui ambulat fraudulenter, revelat arcana; qui autem fidelis est animi, celat amici commissum.
 Ubi non est gubernator, populus corruet; salus autem, ubi multa consilia.
 Affligetur malo qui fidem facit pro extraneo; qui autem cavet laqueos securus erit.
 Mulier gratiosa inveniet gloriam, et robusti habebunt divitias.
 Benefacit animae suae vir misericors; qui autem crudelis est, etiam propinquos abiicit.
 Impius facit opus instabile, seminanti autem iustitiam merces fidelis.
 Clementia praeparat vitam, et sectatio malorum mortem.
 Abominabile Domino cor pravum, et voluntas eius in iis qui simpliciter ambulant.
 Manus in manu non erit innocens malus; semen autem iustorum salvabitur.
 Circulus aureus in naribus suis, mulier pulchra et fatua.
 Desiderium iustorum omne bonum est; praestolatio impiorum furor.
 Alii dividunt propria, et ditiores fiunt; alii rapiunt non sua, et semper in egestate sunt.
 Anima quae benedicit impinguabitur, et qui inebriat, ipse quoque inebriabitur.
 Qui abscondit frumenta maledicetur in populis; benedictio autem super caput vendentium.
 Bene consurgit diluculo qui quaerit bona; qui autem investigator malorum est, opprimetur ab eis.
 Qui confidit in divitiis suis corruet: iusti autem quasi virens folium germinabunt.
 Qui conturbat domum suam possidebit ventos, et qui stultus est serviet sapienti.
 Fructus iusti lignum vitae, et qui suscipit animas sapiens est.
 Si iustus in terra recipit, quanto magis impius et peccator!


Caput 12

 Qui diligit disciplinam diligit scientiam; qui autem odit increpationes insipiens est.
 Qui bonus est hauriet gratiam a Domino; qui autem confidit in cogitationibus suis impie agit.
 Non roborabitur homo ex impietate, et radix iustorum non commovebitur.
 Mulier diligens corona est viro suo; et putredo in ossibus eius, quae confusione res dignas gerit.
 Cogitationes iustorum iudicia, et consilia impiorum fraudulenta.
 Verba impiorum insidiantur sanguini; os iustorum liberabit eos.
 Verte impios, et non erunt; domus autem iustorum permanebit.
 Doctrina sua noscetur vir; qui autem vanus et excors est patebit contemptui.
 Melior est pauper et sufficiens sibi quam gloriosus et indigens pane.
 Novit iustus iumentorum suorum animas; viscera autem impiorum crudelia.
 Qui operatur terram suam satiabitur panibus; qui autem sectatur otium stultissimus est. Qui suavis est in vini demorationibus, in suis munitionibus relinquit contumeliam.
 Desiderium impii munimentum est pessimorum; radix autem iustorum proficiet.
 Propter peccata labiorum ruina proximat malo; effugiet autem iustus de angustia.
 De fructu oris sui unusquisque replebitur bonis, et iuxta opera manuum suarum retribuetur ei.
 Via stulti recta in oculis eius; qui autem sapiens est audit consilia.
 Fatuus statim indicat iram suam; qui autem dissimulat iniuriam callidus est.
 Qui quod novit loquitur, index iustitiae est; qui autem mentitur, testis est fraudulentus.
 Est qui promittit, et quasi gladio pungitur conscientiae: lingua autem sapientium sanitas est.
 Labium veritatis firmum erit in perpetuum; qui autem testis est repentinus, concinnat linguam mendacii.
 Dolus in corde cogitantium mala; qui autem pacis ineunt consilia, sequitur eos gaudium.
 Non contristabit iustum quidquid ei acciderit: impii autem replebuntur malo.
 Abominatio est Domino labia mendacia; qui autem fideliter agunt placent ei.
 Homo versatus celat scientiam, et cor insipientium provocat stultitiam.
 Manus fortium dominabitur; quae autem remissa est, tributis serviet.
 Moeror in corde viri humiliabit illum, et sermone bono laetificabitur.
 Qui negligit damnum propter amicum, iustus est; iter autem impiorum decipiet eos.
 Non inveniet fraudulentus lucrum, et substantia hominis erit auri pretium.
 In semita iustitiae vita; iter autem devium ducit ad mortem.


Caput 13

 Filius sapiens doctrina patris; qui autem illusor est non audit cum arguitur.
 De fructu oris sui homo satiabitur bonis: anima autem praevaricatorum iniqua.
 Qui custodit os suum custodit animam suam; qui autem inconsideratus est ad loquendum, sentiet mala.
 Vult et non vult piger; anima autem operantium impinguabitur.
 Verbum mendax iustus detestabitur; impius autem confundit, et confundetur.
 Iustitia custodit innocentis viam, impietas autem peccatorem supplantat.
 Est quasi dives, cum nihil habeat, et est quasi pauper, cum in multis divitiis sit.
 Redemptio animae viri divitiae suae; qui autem pauper est, increpationem non sustinet.
 Lux iustorum laetificat: lucerna autem impiorum extinguetur.
 Inter superbos semper iurgia sunt; qui autem agunt omnia cum consilio, reguntur sapientia.
 Substantia festinata minuetur; quae autem paulatim colligitur manu, multiplicabitur.
 Spes quae differtur affligit animam; lignum vitae desiderium veniens.
 Qui detrahit alicui rei, ipse se in futurum obligat; qui autem timet praeceptum, in pace versabitur. Animae dolosae errant in peccatis: iusti autem misericordes sunt, et miserantur.
 Lex sapientis fons vitae, ut declinet a ruina mortis.
 Doctrina bona dabit gratiam; in itinere contemptorum vorago.
 Astutus omnia agit cum consilio; qui autem fatuus est aperit stultitiam.
 Nuntius impii cadet in malum; legatus autem fidelis, sanitas.
 Egestas et ignominia ei qui deserit disciplinam; qui autem acquiescit arguenti glorificabitur.
 Desiderium si compleatur delectat animam; detestantur stulti eos qui fugiunt mala.
 Qui cum sapientibus graditur sapiens erit; amicus stultorum similis efficietur.
 Peccatores persequitur malum, et iustis retribuentur bona.
 Bonus reliquit haeredes filios et nepotes, et custoditur iusto substantia peccatoris.
 Multi cibi in novalibus patrum, et aliis congregantur absque iudicio.
 Qui parcit virgae odit filium suum; qui autem diligit illum instanter erudit.
 Iustus comedit et replet animam suam; venter autem impiorum insaturabilis.


Caput 14

 Sapiens mulier aedificat domum suam; insipiens exstructam quoque manibus destruet.
 Ambulans recto itinere, et timens Deum, despicitur ab eo qui infami graditur via.
 In ore stulti virga superbiae; labia autem sapientium custodiunt eos.
 Ubi non sunt boves, praesepe vacuum est; ubi autem plurimae segetes, ibi manifesta est fortitudo bovis.
 Testis fidelis non mentitur; profert autem mendacium dolosus testis.
 Quaerit derisor sapientiam, et non invenit; doctrina prudentium facilis.
 Vade contra virum stultum, et nescit labia prudentiae.
 Sapientia callidi est intelligere viam suam, et imprudentia stultorum errans.
 Stultus illudet peccatum, et inter iustos morabitur gratia.
 Cor quod novit amaritudinem animae suae, in gaudio eius non miscebitur extraneus.
 Domus impiorum delebitur: tabernacula vero iustorum germinabunt.
 Est via quae videtur homini iusta, novissima autem eius deducunt ad mortem.
 Risus dolore miscebitur, et extrema gaudii luctus occupat.
 Viis suis replebitur stultus, et super eum erit vir bonus.
 Innocens credit omni verbo; astutus considerat gressus suos. Filio doloso nihil erit boni; servo autem sapienti prosperi erunt actus, et dirigetur via eius.
 Sapiens timet, et declinat a malo; stultus transilit, et confidit.
 Impatiens operabitur stultitiam, et vir versutus odiosus est.
 Possidebunt parvuli stultitiam, et exspectabunt astuti scientiam.
 Iacebunt mali ante bonos, et impii ante portas iustorum.
 Etiam proximo suo pauper odiosus erit: amici vero divitum multi.
 Qui despicit proximum suum peccat; qui autem miseretur pauperis beatus erit. Qui credit in Domino misericordiam diligit.
 Errant qui operantur malum; misericordia et veritas praeparant bona.
 In omni opere erit abundantia; ubi autem verba sunt plurima, ibi frequenter egestas.
 Corona sapientium divitiae eorum; fatuitas stultorum imprudentia.
 Liberat animas testis fidelis, et profert mendacia versipellis.
 In timore Domini fiducia fortitudinis, et filiis eius erit spes.
 Timor Domini fons vitae, ut declinent a ruina mortis.
 In multitudine populi dignitas regis, et in paucitate plebis ignominia principis.
 Qui patiens est multa gubernatur prudentia; qui autem impatiens est exaltat stultitiam suam.
 Vita carnium sanitas cordis; putredo ossium invidia.
 Qui calumniatur egentem exprobrat factori eius; honorat autem eum qui miseretur pauperis.
 In malitia sua expelletur impius: sperat autem iustus in morte sua.
 In corde prudentis requiescit sapientia, et indoctos quosque erudiet.
 Iustitia elevat gentem; miseros autem facit populos peccatum.
 Acceptus est regi minister intelligens; iracundiam eius inutilis sustinebit.


Caput 15

 Responsio mollis frangit iram; sermo durus suscitat furorem.
 Lingua sapientium ornat scientiam; os fatuorum ebullit stultitiam.
 In omni loco, oculi Domini contemplantur bonos et malos.
 Lingua placabilis lignum vitae; quae autem immoderata est conteret spiritum.
 Stultus irridet disciplinam patris sui; qui autem custodit increpationes astutior fiet. In abundanti iustitia virtus maxima est: cogitationes autem impiorum eradicabuntur.
 Domus iusti plurima fortitudo, et in fructibus impii conturbatio.
 Labia sapientium disseminabunt scientiam; cor stultorum dissimile erit.
 Victimae impiorum abominabiles Domino; vota iustorum placabilia.
 Abominatio est Domino via impii; qui sequitur iustitiam diligitur ab eo.
 Doctrina mala deserenti viam vitae; qui increpationes odit, morietur.
 Infernus et perditio coram Domino; quanto magis corda filiorum hominum!
 Non amat pestilens eum qui se corripit, nec ad sapientes graditur.
 Cor gaudens exhilarat faciem; in moerore animi deiicitur spiritus.
 Cor sapientis quaerit doctrinam, et os stultorum pascitur imperitia.
 Omnes dies pauperis, mali; secura mens quasi iuge convivium.
 Melius est parum cum timore Domini, quam thesauri magni et insatiabiles.
 Melius est vocari ad olera cum caritate, quam ad vitulum saginatum cum odio.
 Vir iracundus provocat rixas; qui patiens est mitigat suscitatas.
 Iter pigrorum quasi sepes spinarum; via iustorum absque offendiculo.
 Filius sapiens laetificat patrem, et stultus homo despicit matrem suam.
 Stultitia gaudium stulto, et vir prudens dirigit gressus suos.
 Dissipantur cogitationes ubi non est consilium; ubi vero sunt plures consiliarii, confirmantur.
 Laetatur homo in sententia oris sui, et sermo opportunus est optimus.
 Semita vitae super eruditum, ut declinet de inferno novissimo.
 Domum superborum demolietur Dominus, et firmos faciet terminos viduae.
 Abominatio Domini cogitationes malae, et purus sermo pulcherrimus firmabitur ab eo.
 Conturbat domum suam qui sectatur avaritiam; qui autem odit munera, vivet. Per misericordiam et fidem purgantur peccata: per timorem autem Domini declinat omnis a malo.
 Mens iusti meditatur obedientiam; os impiorum redundat malis.
 Longe est Dominus ab impiis, et orationes iustorum exaudiet.
 Lux oculorum laetificat animam; fama bona impinguat ossa.
 Auris quae audit increpationes vitae in medio sapientium commorabitur.
 Qui abiicit disciplinam despicit animam suam; qui autem acquiescit increpationibus possessor est cordis.
 Timor Domini disciplina sapientiae, et gloriam praecedit humilitas.


Caput 16

 Hominis est animam praeparare, et Domini gubernare linguam.
 Omnes viae hominis patent oculis eius; spirituum ponderator est Dominus.
 Revela Domino opera tua, et dirigentur cogitationes tuae.
 Universa propter semetipsum operatus est Dominus; impium quoque ad diem malum.
 Abominatio Domini est omnis arrogans; etiamsi manus ad manum fuerit, non est innocens. Initium viae bonae facere iustitiam; accepta est autem apud Deum magis quam immolare hostias.
 Misericordia et veritate redimitur iniquitas, et in timore Domini declinatur a malo.
 Cum placuerint Domino viae hominis, inimicos quoque eius convertet ad pacem.
 Melius est parum cum iustitia quam multi fructus cum iniquitate.
 Cor hominis disponit viam suam, sed Domini est dirigere gressus eius.
 Divinatio in labiis regis; in iudicio non errabit os eius.
 Pondus et statera iudicia Domini sunt, et opera eius omnes lapides sacculi.
 Abominabiles regi qui agunt impie, quoniam iustitia firmatur solium.
 Voluntas regum labia iusta; qui recta loquitur diligetur.
 Indignatio regis nuntii mortis, et vir sapiens placabit eam.
 In hilaritate vultus regis vita, et clementia eius quasi imber serotinus.
 Posside sapientiam, quia auro melior est, et acquire prudentiam, quia pretiosior est argento.
 Semita iustorum declinat mala; custos animae suae servat viam suam.
 Contritionem praecedit superbia, et ante ruinam exaltatur spiritus.
 Melius est humiliari cum mitibus quam dividere spolia cum superbis.
 Eruditus in verbo reperiet bona, et qui sperat in Domino beatus est.
 Qui sapiens est corde appellabitur prudens, et qui dulcis eloquio maiora percipiet.
 Fons vitae eruditio possidentis; doctrina stultorum fatuitas.
 Cor sapientis erudiet os eius, et labiis eius addet gratiam.
 Favus mellis composita verba; dulcedo animae sanitas ossium.
 Est via quae videtur homini recta, et novissima eius ducunt ad mortem.
 Anima laborantis laborat sibi, quia compulit eum os suum.
 Vir impius fodit malum, et in labiis eius ignis ardescit.
 Homo perversus suscitat lites, et verbosus separat principes.
 Vir iniquus lactat amicum suum, et ducit eum per viam non bonam.
 Qui attonitis oculis cogitat prava, mordens labia sua perficit malum.
 Corona dignitatis senectus, quae in viis iustitiae reperietur.
 Melior est patiens viro forti, et qui dominatur animo suo expugnatore urbium.
 Sortes mittuntur in sinum, sed a Domino temperantur.


Caput 17

 Melior est buccella sicca cum gaudio quam domus plena victimis cum iurgio.
 Servus sapiens dominabitur filiis stultis, et inter fratres haereditatem dividet.
 Sicut igne probatur argentum et aurum camino, ita corda probat Dominus.
 Malus obedit linguae iniquae, et fallax obtemperat labiis mendacibus.
 Qui despicit pauperem exprobrat factori eius, et qui ruina laetatur alterius non erit impunitus.
 Corona senum filii filiorum, et gloria filiorum patres eorum.
 Non decent stultum verba composita, nec principem labium mentiens.
 Gemma gratissima exspectatio praestolantis; quocumque se vertit, prudenter intelligit.
 Qui celat delictum quaerit amicitias; qui altero sermone repetit, separat foederatos.
 Plus proficit correptio apud prudentem, quam centum plagae apud stultum.
 Semper iurgia quaerit malus: angelus autem crudelis mittetur contra eum.
 Expedit magis ursae occurrere raptis foetibus, quam fatuo confidenti in stultitia sua.
 Qui reddit mala pro bonis, non recedet malum de domo eius.
 Qui dimittit aquam caput est iurgiorum, et antequam patiatur contumeliam iudicium deserit.
 Qui iustificat impium, et qui condemnat iustum, abominabilis est uterque apud Deum.
 Quid prodest stulto habere divitias, cum sapientiam emere non possit? Qui altum facit domum suam quaerit ruinam, et qui evitat discere incidet in mala.
 Omni tempore diligit qui amicus est, et frater in angustiis comprobatur.
 Stultus homo plaudet manibus, cum spoponderit pro amico suo.
 Qui meditatur discordias diligit rixas, et qui exaltat ostium quaerit ruinam.
 Qui perversi cordis est non inveniet bonum, et qui vertit linguam incidet in malum.
 Natus est stultus in ignominiam suam; sed nec pater in fatuo laetabitur.
 Animus gaudens aetatem floridam facit; spiritus tristis exsiccat ossa.
 Munera de sinu impius accipit, ut pervertat semitas iudicii.
 In facie prudentis lucet sapientia; oculi stultorum in finibus terrae.
 Ira patris filius stultus, et dolor matris quae genuit eum.
 Non est bonum damnum inferre iusto, nec percutere principem qui recta iudicat.
 Qui moderatur sermones suos doctus et prudens est, et pretiosi spiritus vir eruditus.
 Stultus quoque, si tacuerit, sapiens reputabitur, et si compresserit labia sua, intelligens.


Caput 18

 Occasiones quaerit qui vult recedere ab amico: omni tempore erit exprobrabilis.
 Non recipit stultus verba prudentiae, nisi ea dixeris quae versantur in corde eius.
 Impius, cum in profundum venerit peccatorum, contemnit; sed sequitur eum ignominia et opprobrium.
 Aqua profunda verba ex ore viri, et torrens redundans fons sapientiae.
 Accipere personam impii non est bonum, ut declines a veritate iudicii.
 Labia stulti miscent se rixis, et os eius iurgia provocat.
 Os stulti contritio eius, et labia ipsius ruina animae eius.
 Verba bilinguis quasi simplicia, et ipsa perveniunt usque ad interiora ventris. Pigrum deiicit timor; animae autem effeminatorum esurient.
 Qui mollis et dissolutus est in opere suo frater est sua opera dissipantis.
 Turris fortissima nomen Domini; ad ipsum currit iustus, et exaltabitur.
 Substantia divitis urbs roboris eius, et quasi murus validus circumdans eum.
 Antequam conteratur, exaltatur cor hominis, et antequam glorificetur, humiliatur.
 Qui prius respondet quam audiat, stultum se esse demonstrat, et confusione dignum.
 Spiritus viri sustentat imbecillitatem suam; spiritum vero ad irascendum facilem quis poterit sustinere?
 Cor prudens possidebit scientiam, et auris sapientium quaerit doctrinam.
 Donum hominis dilatat viam eius, et ante principes spatium ei facit.
 Iustus prior est accusator sui: venit amicus eius, et investigabit eum.
 Contradictiones comprimit sors, et inter potentes quoque diiudicat.
 Frater qui adiuvatur a fratre quasi civitas firma, et iudicia quasi vectes urbium.
 De fructu oris viri replebitur venter eius, et genimina labiorum ipsius saturabunt eum.
 Mors et vita in manu linguae; qui diligunt eam comedent fructus eius.
 Qui invenit mulierem bonam invenit bonum, et hauriet iucunditatem a Domino. Qui expellit mulierem bonam expellit bonum; qui autem tenet adulteram stultus est et impius.
 Cum obsecrationibus loquetur pauper, et dives effabitur rigide.
 Vir amabilis ad societatem magis amicus erit quam frater.


Caput 19

 Melior est pauper qui ambulat in simplicitate sua quam dives torquens labia sua, et insipiens.
 Ubi non est scientia animae, non est bonum, et qui festinus est pedibus offendet.
 Stultitia hominis supplantat gressus eius, et contra Deum fervet animo suo.
 Divitiae addunt amicos plurimos; a paupere autem et hi quos habuit separantur.
 Testis falsus non erit impunitus, et qui mendacia loquitur non effugiet.
 Multi colunt personam potentis, et amici sunt dona tribuentis.
 Fratres hominis pauperis oderunt eum; insuper et amici procul recesserunt ab eo. Qui tantum verba sectatur nihil habebit;
 qui autem possessor est mentis diligit animam suam, et custos prudentiae inveniet bona.
 Falsus testis non erit impunitus, et qui loquitur mendacia peribit.
 Non decent stultum deliciae, nec servum dominari principibus.
 Doctrina viri per patientiam noscitur, et gloria eius est iniqua praetergredi.
 Sicut fremitus leonis, ita et regis ira, et sicut ros super herbam, ita et hilaritas eius.
 Dolor patris filius stultus, et tecta iugiter perstillantia litigiosa mulier.
 Domus et divitiae dantur a parentibus; a Domino autem proprie uxor prudens.
 Pigredo immittit soporem, et anima dissoluta esuriet.
 Qui custodit mandatum custodit animam suam; qui autem negligit viam suam mortificabitur.
 Foeneratur Domino qui miseretur pauperis, et vicissitudinem suam reddet ei.
 Erudi filium tuum; ne desperes: ad interfectionem autem eius ne ponas animam tuam.
 Qui impatiens est sustinebit damnum, et cum rapuerit, aliud apponet.
 Audi consilium, et suscipe disciplinam, ut sis sapiens in novissimis tuis.
 Multae cogitationes in corde viri; voluntas autem Domini permanebit.
 Homo indigens misericors est, et melior est pauper quam vir mendax.
 Timor Domini ad vitam, et in plenitudine commorabitur absque visitatione pessima.
 Abscondit piger manum suam sub ascella, nec ad os suum applicat eam.
 Pestilente flagellato stultus sapientior erit; si autem corripueris sapientem, intelliget disciplinam.
 Qui affligit patrem, et fugat matrem, ignominiosus est et infelix.
 Non cesses, fili, audire doctrinam, nec ignores sermones scientiae.
 Testis iniquus deridet iudicium, et os impiorum devorat iniquitatem.
 Parata sunt derisoribus iudicia, et mallei percutientes stultorum corporibus.


Caput 20

 Luxuriosa res vinum, et tumultuosa ebrietas: quicumque his delectatur non erit sapiens.
 Sicut rugitus leonis, ita et terror regis: qui provocat eum peccat in animam suam.
 Honor est homini qui separat se a contentionibus; omnes autem stulti miscentur contumeliis.
 Propter frigus piger arare noluit; mendicabit ergo aestate, et non dabitur illi.
 Sicut aqua profunda, sic consilium in corde viri; sed homo sapiens exhauriet illud.
 Multi homines misericordes vocantur; virum autem fidelem quis inveniet?
 Iustus qui ambulat in simplicitate sua beatos post se filios derelinquet.
 Rex qui sedet in solio iudicii dissipat omne malum intuitu suo.
 Quis potest dicere: Mundum est cor meum; purus sum a peccato?
 Pondus et pondus, mensura et mensura: utrumque abominabile est apud Deum.
 Ex studiis suis intelligitur puer, si munda et recta sint opera eius.
 Aurem audientem, et oculum videntem: Dominus fecit utrumque.
 Noli diligere somnum, ne te egestas opprimat: aperi oculos tuos, et saturare panibus.
 Malum est, malum est, dicit omnis emptor; et cum recesserit, tunc gloriabitur.
 Est aurum et multitudo gemmarum, et vas pretiosum labia scientiae.
 Tolle vestimentum eius qui fideiussor extitit alieni, et pro extraneis aufer pignus ab eo.
 Suavis est homini panis mendacii, et postea implebitur os eius calculo.
 Cogitationes consiliis roborantur, et gubernaculis tractanda sunt bella.
 Ei qui revelat mysteria, et ambulat fraudulenter, et dilatat labia sua, ne commiscearis.
 Qui maledicit patri suo et matri, extinguetur lucerna eius in mediis tenebris:
 haereditas ad quam festinatur in principio, in novissimo benedictione carebit.
 Ne dicas: Reddam malum: exspecta Dominum, et liberabit te.
 Abominatio est apud Dominum pondus et pondus; statera dolosa non est bona.
 A Domino diriguntur gressus viri: quis autem hominum intelligere potest viam suam?
 Ruina est homini devorare sanctos, et post vota retractare.
 Dissipat impios rex sapiens, et incurvat super eos fornicem.
 Lucerna Domini spiraculum hominis, quae investigat omnia secreta ventris.
 Misericordia et veritas custodiunt regem, et roboratur clementia thronus eius.
 Exsultatio iuvenum fortitudo eorum, et dignitas senum canities.
 Livor vulneris absterget mala, et plagae in secretioribus ventris.


Caput 21

 Sicut divisiones aquarum, ita cor regis in manu Domini: quocumque voluerit, inclinabit illud.
 Omnis via viri recta sibi videtur: appendit autem corda Dominus.
 Facere misericordiam et iudicium magis placet Domino quam victimae.
 Exaltatio oculorum est dilatatio cordis; lucerna impiorum peccatum.
 Cogitationes robusti semper in abundantia; omnis autem piger semper in egestate est.
 Qui congregat thesauros lingua mendacii vanus et excors est, et impingetur ad laqueos mortis.
 Rapinae impiorum detrahent eos, quia noluerunt facere iudicium.
 Perversa via viri aliena est; qui autem mundus est, rectum opus eius.
 Melius est sedere in angulo domatis, quam cum muliere litigiosa, et in domo communi.
 Anima impii desiderat malum: non miserebitur proximo suo.
 Mulctato pestilente, sapientior erit parvulus, et si sectetur sapientem, sumet scientiam.
 Excogitat iustus de domo impii, ut detrahat impios a malo.
 Qui obturat aurem suam ad clamorem pauperis, et ipse clamabit, et non exaudietur.
 Munus absconditum extinguit iras, et donum in sinu indignationem maximam.
 Gaudium iusto est facere iudicium, et pavor operantibus iniquitatem.
 Vir qui erraverit a via doctrinae in coetu gigantum commorabitur.
 Qui diligit epulas in egestate erit; qui amat vinum et pinguia non ditabitur.
 Pro iusto datur impius, et pro rectis iniquus.
 Melius est habitare in terra deserta quam cum muliere rixosa et iracunda.
 Thesaurus desiderabilis, et oleum in habitaculo iusti: et imprudens homo dissipabit illud.
 Qui sequitur iustitiam et misericordiam inveniet vitam, iustitiam, et gloriam.
 Civitatem fortium ascendit sapiens, et destruxit robur fiduciae eius.
