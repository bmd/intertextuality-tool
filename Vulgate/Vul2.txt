Caput 14

 Locutus est autem Dominus ad Moysen, dicens:
 Loquere filiis Israel: Reversi castrametentur e regione Phihahiroth, quae est inter Magdalum et mare contra Beelsephon: in conspectu eius castra ponetis super mare.
 Dicturusque est Pharao super filiis Israel: Coarctati sunt in terra; conclusit eos desertum.
 Et indurabo cor eius, ac persequetur vos: et glorificabor in Pharaone, et in omni exercitu eius; scientque Aegyptii quia ego sum Dominus. Feceruntque ita.
 Et nuntiatum est regi Aegyptiorum quod fugisset populus: immutatumque est cor Pharaonis et servorum eius super populo, et dixerunt: Quid voluimus facere ut dimitteremus Israel, ne serviret nobis?
 Iunxit ergo currum, et omnem populum suum assumpsit secum.
 Tulitque sexcentos currus electos, et quidquid in Aegypto curruum fuit: et duces totius exercitus.
 Induravitque Dominus cor Pharaonis regis Aegypti, et persecutus est filios Israel: at illi egressi sunt in manu excelsa.
 Cumque persequerentur Aegyptii vestigia praecedentium, repererunt eos in castris super mare: omnis equitatus et currus Pharaonis, et universus exercitus, erant in Phihahiroth contra Beelsephon.
 Cumque appropinquasset Pharao, levantes filii Israel oculos, viderunt Aegyptios post se, et timuerunt valde: clamaveruntque ad Dominum,
 et dixerunt ad Moysen: Forsitan non erant sepulchra in Aegypto, ideo tulisti nos ut moreremur in solitudine: quid hoc facere voluisti, ut educeres nos ex Aegypto?
 nonne iste est sermo, quem loquebamur ad te in Aegypto, dicentes: Recede a nobis, ut serviamus Aegyptiis? multo enim melius erat servire eis, quam mori in solitudine.
 Et ait Moyses ad populum: Nolite timere: state, et videte magnalia Domini quae facturus est hodie: Aegyptios enim, quos nunc videtis, nequaquam ultra videbitis usque in sempiternum.
 Dominus pugnabit pro vobis, et vos tacebitis.
 Dixitque Dominus ad Moysen: Quid clamas ad me? loquere filiis Israel ut proficiscantur.
 Tu autem eleva virgam tuam, et extende manum tuam super mare, et divide illud: ut gradiantur filii Israel in medio mari per siccum.
 Ego autem indurabo cor Aegyptiorum ut persequantur vos: et glorificabor in Pharaone, et in omni exercitu eius, et in curribus et in equitibus illius.
 Et scient Aegyptii quia ego sum Dominus cum glorificatus fuero in Pharaone, et in curribus atque in equitibus eius.
 Tollensque se angelus Dei, qui praecedebat castra Israel, abiit post eos: et cum eo pariter columna nubis, priora dimittens, post tergum
 stetit, inter castra Aegyptiorum et castra Israel: et erat nubes tenebrosa, et illuminans noctem, ita ut ad se invicem toto noctis tempore accedere non valerent.
 Cumque extendisset Moyses manum super mare, abstulit illud Dominus flante vento vehementi et urente tota nocte, et vertit in siccum: divisaque est aqua.
 Et ingressi sunt filii Israel per medium sicci maris: erat enim aqua quasi murus a dextra eorum et laeva.
 Persequentesque Aegyptii ingressi sunt post eos, et omnis equitatus Pharaonis, currus eius et equites per medium maris.
 Iamque advenerat vigilia matutina, et ecce respiciens Dominus super castra Aegyptiorum per columnam ignis et nubis, interfecit exercitum eorum,
 et subvertit rotas curruum, ferebanturque in profundum. Dixerunt ergo Aegyptii: Fugiamus Israelem: Dominus enim pugnat pro eis contra nos.
 Et ait Dominus ad Moysen: Extende manum tuam super mare, ut revertantur aquae ad Aegyptios super currus et equites eorum.
 Cumque extendisset Moyses manum contra mare, reversum est primo diluculo ad priorem locum: fugientibusque Aegyptiis occurrerunt aquae, et involvit eos Dominus in mediis fluctibus.
 Reversaeque sunt aquae, et operuerunt currus et equites cuncti exercitus Pharaonis, qui sequentes ingressi fuerant mare: nec unus quidem superfuit ex eis.
 Filii autem Israel perrexerunt per medium sicci maris, et aquae eis erant quasi pro muro a dextris et a sinistris:
 liberavitque Dominus in die illa Israel de manu Aegyptiorum.
 Et viderunt Aegyptios mortuos super littus maris, et manum magnam quam exercuerat Dominus contra eos: timuitque populus Dominum, et crediderunt Domino, et Moysi servo eius.


Caput 15

 Tunc cecinit Moyses et filii Israel carmen hoc Domino, et dixerunt: Cantemus Domino: gloriose enim magnificatus est, equum et ascensorem deiecit in mare.
 Fortitudo mea, et laus mea Dominus, et factus est mihi in salutem: iste Deus meus, et glorificabo eum: Deus patris mei, et exaltabo eum.
 Dominus quasi vir pugnator, Omnipotens nomen eius,
 currus Pharaonis et exercitum eius proiecit in mare: electi principes eius submersi sunt in mari Rubro.
 Abyssi operuerunt eos; descenderunt in profundum quasi lapis.
 Dextera tua, Domine, magnificata est in fortitudine: dextera tua, Domine, percussit inimicum.
 Et in multitudine gloriae tuae deposuisti adversarios tuos: misisti iram tuam, quae devoravit eos sicut stipulam.
 Et in spiritu furoris tui congregatae sunt aquae: stetit unda fluens, congregata sunt abyssi in medio mari.
 Dixit inimicus: Persequar et comprehendam, dividam spolia, implebitur anima mea: evaginabo gladium meum, interficiet eos manus mea.
 Flavit spiritus tuus, et operuit eos mare: submersi sunt quasi plumbum in aquis vehementibus.
 Quis similis tui in fortibus, Domine? quis similis tui, magnificus in sanctitate, terribilis atque laudabilis, faciens mirabilia?
 Extendisti manum tuam, et devoravit eos terra.
 Dux fuisti in misericordia tua populo quem redemisti: et portasti eum in fortitudine tua, ad habitaculum sanctum tuum.
 Ascenderunt populi, et irati sunt: dolores obtinuerunt habitatores Philisthiim.
 Tunc conturbati sunt principes Edom, robustos Moab obtinuit tremor: obriguerunt omnes habitatores Chanaan.
 Irruat super eos formido et pavor, in magnitudine brachii tui: fiant immobiles quasi lapis, donec pertranseat populus tuus, Domine, donec pertranseat populus tuus iste, quem possedisti.
 Introduces eos, et plantabis in monte haereditatis tuae, firmissimo habitaculo tuo quod operatus es, Domine: sanctuarium tuum, Domine, quod firmaverunt manus tuae.
 Dominus regnabit in aeternum et ultra.
 Ingressus est enim eques Pharao cum curribus et equitibus eius in mare: et reduxit super eos Dominus aquas maris: filii autem Israel ambulaverunt per siccum in medio eius.
 Sumpsit ergo Maria prophetissa, soror Aaron, tympanum in manu sua: egressaeque sunt omnes mulieres post eam cum tympanis et choris,
 quibus praecinebat, dicens: Cantemus Domino, gloriose enim magnificatus est: equum et ascensorem eius deiecit in mare.
 Tulit autem Moyses Israel de mari Rubro, et egressi sunt in desertum Sur: ambulaveruntque tribus diebus per solitudinem, et non inveniebant aquam.
 Et venerunt in Mara, nec poterant bibere aquas de Mara, eo quod essent amarae: unde et congruum loco nomen imposuit, vocans illum Mara, id est, amaritudinem.
 Et murmuravit populus contra Moysen, dicens: Quid bibemus?
 At ille clamavit ad Dominum, qui ostendit ei lignum: quod cum misisset in aquas, in dulcedinem versae sunt: ibi constituit ei praecepta, atque iudicia, et ibi tentavit eum,
 dicens: Si audieris vocem Domini Dei tui, et quod rectum est coram eo feceris, et obedieris mandatis eius, custodierisque omnia praecepta illius, cunctum languorem, quem posui in Aegypto, non inducam super te: ego enim Dominus sanator tuus.
 Venerunt autem in Elim filii Israel, ubi erant duodecim fontes aquarum, et septuaginta palmae: et castrametati sunt iuxta aquas.


Caput 16

 Profectique sunt de Elim, et venit omnis multitudo filiorum Israel in desertum Sin, quod est inter Elim et Sinai, quintodecimo die mensis secundi, postquam egressi sunt de terra Aegypti.
 Et murmuravit omnis congregatio filiorum Israel contra Moysen et Aaron in solitudine.
 Dixeruntque filii Israel ad eos: Utinam mortui essemus per manum Domini in terra Aegypti, quando sedebamus super ollas carnium, et comedebamus panem in saturitate: cur eduxistis nos in desertum istud, ut occideretis omnem multitudinem fame?
 Dixit autem Dominus ad Moysen: Ecce ego pluam vobis panes de caelo: egrediatur populus, et colligat quae sufficiunt per singulos dies: ut tentem eum utrum ambulet in lege mea, an non.
 Die autem sexto parent quod inferant: et sit duplum quam colligere solebant per singulos dies.
 Dixeruntque Moyses et Aaron ad omnes filios Israel: Vespere scietis quod Dominus eduxerit vos de terra Aegypti,
 et mane videbitis gloriam Domini: audivit enim murmur vestrum contra Dominum: nos vero quid sumus, quia mussitastis contra nos?
 Et ait Moyses: Dabit vobis Dominus vespere carnes edere, et mane panes in saturitate: eo quod audierit murmurationes vestras quibus murmurati estis contra eum: nos enim quid sumus? nec contra nos est murmur vestrum, sed contra Dominum.
 Dixit quoque Moyses ad Aaron: Dic universae congregationi filiorum Israel: Accedite coram Domino: audivit enim murmur vestrum.
 Cumque loqueretur Aaron ad omnem coetum filiorum Israel, respexerunt ad solitudinem: et ecce gloria Domini apparuit in nube.
 Locutus est autem Dominus ad Moysen, dicens:
 Audivi murmurationes filiorum Israel. Loquere ad eos: Vespere comedetis carnes, et mane saturabimini panibus: scietisque quod ego sum Dominus Deus vester.
 Factum est ergo vespere, et ascendens coturnix, cooperuit castra: mane quoque ros iacuit per circuitum castrorum.
 Cumque operuisset superficiem terrae, apparuit in solitudine minutum, et quasi pilo tusum in similitudinem pruinae super terram.
 Quod cum vidissent filii Israel, dixerunt ad invicem: Manhu? quod significat: Quid est hoc? ignorabant enim quid esset. Quibus ait Moyses: Iste est panis quem Dominus dedit vobis ad vescendum.
 Hic est sermo, quem praecepit Dominus: Colligat unusquisque ex eo quantum sufficit ad vescendum: gomor per singula capita, iuxta numerum animarum vestrarum quae habitant in tabernaculo sic tolletis.
 Feceruntque ita filii Israel: et collegerunt, alius plus, alius minus.
 Et mensi sunt ad mensuram gomor: nec qui plus collegerat, habuit amplius: nec qui minus paraverat, reperit minus: sed singuli iuxta id quod edere poterant, congregaverunt.
 Dixitque Moyses ad eos: Nullus relinquat ex eo in mane.
 Qui non audierunt eum, sed dimiserunt quidam ex eis usque mane, et scatere coepit vermibus, atque computruit: et iratus est contra eos Moyses.
 Colligebant autem mane singuli, quantum sufficere poterat ad vescendum: cumque incaluisset sol, liquefiebat.
 In die autem sexta collegerunt cibos duplices, id est, duo gomor per singulos homines: venerunt autem omnes principes multitudinis, et narraverunt Moysi.
 Qui ait eis: Hoc est quod locutus est Dominus: Requies sabbati sanctificata est Domino cras: quodcumque operandum est, facite, et quae coquenda sunt coquite: quidquid autem reliquum fuerit, reponite usque in mane.
 Feceruntque ita ut praeceperat Moyses, et non computruit, neque vermis inventus est in eo.
 Dixitque Moyses: Comedite illud hodie, quia sabbatum est Domini: non invenietur hodie in agro.
 Sex diebus colligite: in die autem septimo sabbatum est Domini, idcirco non invenietur.
 Venitque septima dies: et egressi de populo ut colligerent, non invenerunt.
 Dixit autem Dominus ad Moysen: Usquequo non vultis custodire mandata mea et legem meam?
 videte quod Dominus dederit vobis sabbatum, et propter hoc die sexta tribuit vobis cibos duplices: maneat unusquisque apud semetipsum; nullus egrediatur de loco suo die septimo.
 Et sabbatizavit populus die septimo.
 Appellavitque domus Israel nomen eius Man: quod erat quasi semen coriandri album, gustusque eius quasi similae cum melle.
 Dixit autem Moyses: Iste est sermo, quem praecepit Dominus: Imple gomor ex eo, et custodiatur in futuras retro generationes: ut noverint panem, quo alui vos in solitudine, quando educti estis de terra Aegypti.
 Dixitque Moyses ad Aaron: Sume vas unum, et mitte ibi man, quantum potest capere gomor, et repone coram Domino ad servandum in generationes vestras,
 sicut praecepit Dominus Moysi. Posuitque illud Aaron in tabernaculo reservandum.
 Filii autem Israel comederunt man quadraginta annis, donec venirent in terram habitabilem: hoc cibo aliti sunt, usquequo tangerent fines terrae Chanaan.
 Gomor autem decima pars est ephi.


Caput 17

 Igitur profecta omnis multitudo filiorum Israel de deserto Sin per mansiones suas, iuxta sermonem Domini, castrametati sunt in Raphidim, ubi non erat aqua ad bibendum populo.
 Qui iurgatus contra Moysen, ait: Da nobis aquam, ut bibamus. Quibus respondit Moyses: Quid iurgamini contra me? cur tentatis Dominum?
 Sitivit ergo ibi populus prae aquae penuria, et murmuravit contra Moysen, dicens: Cur fecisti nos exire de Aegypto, ut occideres nos, et liberos nostros, ac iumenta siti?
 Clamavit autem Moyses ad Dominum, dicens: Quid faciam populo huic? adhuc paululum, et lapidabit me.
 Et ait Dominus ad Moysen: Antecede populum, et sume tecum de senioribus Israel: et virgam qua percussisti fluvium, tolle in manu tua, et vade.
 En ego stabo ibi coram te, supra petram Horeb: percutiesque petram, et exibit ex ea aqua, ut bibat populus. Fecit Moyses ita coram senioribus Israel:
 et vocavit nomen loci illius, Tentatio, propter iurgium filiorum Israel, et quia tentaverunt Dominum, dicentes: Estne Dominus in nobis, an non?
 Venit autem Amalec, et pugnabat contra Israel in Raphidim.
 Dixitque Moyses ad Iosue: Elige viros: et egressus, pugna contra Amalec: cras ego stabo in vertice collis, habens virgam Dei in manu mea.
 Fecit Iosue ut locutus erat Moyses, et pugnavit contra Amalec: Moyses autem et Aaron et Hur ascenderunt super verticem collis.
 Cumque levaret Moyses manus, vincebat Israel: sin autem paululum remisisset, superabat Amalec.
 Manus autem Moysi erant graves: sumentes igitur lapidem, posuerunt subter eum, in quo sedit: Aaron autem et Hur sustentabant manus eius ex utraque parte. Et factum est ut manus illius non lassarentur usque ad occasum solis.
 Fugavitque Iosue Amalec, et populum eius in ore gladii.
 Dixit autem Dominus ad Moysen: Scribe hoc ob monimentum in libro, et trade auribus Iosue: delebo enim memoriam Amalec sub caelo.
 Aedificavitque Moyses altare: et vocavit nomen eius, Dominus exaltatio mea, dicens:
 Quia manus solii Domini, et bellum Domini erit contra Amalec, a generatione in generationem.


Caput 18

 Cumque audisset Iethro, sacerdos Madian, cognatus Moysi, omnia quae fecerat Deus Moysi, et Israeli populo suo, et quod eduxisset Dominus Israel de Aegypto,
 tulit Sephoram uxorem Moysi quam remiserat,
 et duos filios eius: quorum unus vocabatur Gersam, dicente patre: Advena fui in terra aliena;
 alter vero Eliezer: Deus enim, ait, patris mei adiutor meus, et eruit me de gladio Pharaonis.
 Venit ergo Iethro cognatus Moysi, et filii eius, et uxor eius ad Moysen in desertum, ubi erat castrametatus iuxta montem Dei.
 Et mandavit Moysi, dicens: Ego Iethro cognatus tuus venio ad te, et uxor tua, et duo filii cum ea.
 Qui egressus in occursum cognati sui, adoravit, et osculatus est eum: salutaveruntque se mutuo verbis pacificis. Cumque intrasset tabernaculum,
 narravit Moyses cognato suo cuncta quae fecerat Dominus Pharaoni et Aegyptiis propter Israel: universumque laborem, qui accidisset eis in itinere, et quod liberaverat eos Dominus.
 Laetatusque est Iethro super omnibus bonis, quae fecerat Dominus Israeli, eo quod eruisset eum de manu Aegyptiorum.
 Et ait: Benedictus Dominus, qui liberavit vos de manu Aegyptiorum, et de manu Pharaonis; qui eruit populum suum de manu Aegypti.
 Nunc cognovi, quia magnus Dominus super omnes deos: eo quod superbe egerint contra illos.
 Obtulit ergo Iethro cognatus Moysi holocausta et hostias Deo: veneruntque Aaron et omnes seniores Israel, ut comederent panem cum eo coram Deo.
 Altera autem die sedit Moyses ut iudicaret populum, qui assistebat Moysi a mane usque ad vesperam.
 Quod cum vidisset cognatus eius, omnia scilicet quae agebat in populo, ait: Quid est hoc quod facis in plebe? cur solus sedes, et omnis populus praestolatur de mane usque ad vesperam?
 Cui respondit Moyses: Venit ad me populus quaerens sententiam Dei:
 cumque acciderit eis aliqua disceptatio, veniunt ad me ut iudicem inter eos, et ostendam praecepta Dei, et leges eius.
 At ille: Non bonam, inquit, rem facis.
 Stulto labore consumeris et tu, et populus iste qui tecum est: ultra vires tuas est negotium; solus illud non poteris sustinere.
 Sed audi verba mea atque consilia, et erit Deus tecum. Esto tu populo in his quae ad Deum pertinent, ut referas quae dicuntur ad eum:
 ostendasque populo caeremonias et ritum colendi, viamque per quam ingredi debeant, et opus quod facere debeant.
 Provide autem de omni plebe viros potentes, et timentes Deum, in quibus sit veritas, et qui oderint avaritiam, et constitue ex eis tribunos, et centuriones, et quinquagenarios, et decanos,
 qui iudicent populum omni tempore: quidquid autem maius fuerit, referant ad te, et ipsi minora tantummodo iudicent: leviusque sit tibi, partito in alios onere.
 Si hoc feceris, implebis imperium Dei, et praecepta eius poteris sustentare: et omnis hic populus revertetur ad loca sua cum pace.
 Quibus auditis, Moyses fecit omnia quae ille suggesserat.
 Et electis viris strenuis de cuncto Israel, constituit eos principes populi, tribunos, et centuriones, et quinquagenarios, et decanos.
 Qui iudicabant plebem omni tempore: quidquid autem gravius erat, referebant ad eum, faciliora tantummodo iudicantes.
 Dimisitque cognatum suum: qui reversus abiit in terram suam.


Caput 19

 Mense tertio egressionis Israel de terra Aegypti, in die hac venerunt in solitudinem Sinai.
 Nam profecti de Raphidim, et pervenientes usque in desertum Sinai, castrametati sunt in eodem loco, ibique Israel fixit tentoria e regione montis.
 Moyses autem ascendit ad Deum: vocavitque eum Dominus de monte, et ait: Haec dices domui Iacob, et annuntiabis filiis Israel:
 Vos ipsi vidistis quae fecerim Aegyptiis, quomodo portaverim vos super alas aquilarum, et assumpserim mihi.
 Si ergo audieritis vocem meam, et custodieritis pactum meum, eritis mihi in peculium de cunctis populis: mea est enim omnis terra:
 et vos eritis mihi in regnum sacerdotale, et gens sancta. Haec sunt verba quae loqueris ad filios Israel.
 Venit Moyses: et convocatis maioribus natu populi, exposuit omnes sermones quos mandaverat Dominus.
 Responditque omnis populus simul: Cuncta quae locutus est Dominus, faciemus. Cumque retulisset Moyses verba populi ad Dominum,
 ait ei Dominus: Iam nunc veniam ad te in caligine nubis, ut audiat me populus loquentem ad te, et credat tibi in perpetuum. Nuntiavit ergo Moyses verba populi ad Dominum.
 Qui dixit ei: Vade ad populum, et sanctifica illos hodie, et cras, laventque vestimenta sua.
 Et sint parati in diem tertium: in die enim tertia descendet Dominus coram omni plebe super montem Sinai.
 Constituesque terminos populo per circuitum, et dices ad eos: Cavete ne ascendatis in montem, nec tangatis fines illius: omnis qui tetigerit montem, morte morietur.
 Manus non tanget eum, sed lapidibus opprimetur, aut confodietur iaculis: sive iumentum fuerit, sive homo, non vivet: cum coeperit clangere buccina, tunc ascendant in montem.
 Descenditque Moyses de monte ad populum, et sanctificavit eum. Cumque lavissent vestimenta sua,
 ait ad eos: Estote parati in diem tertium, et ne appropinquetis uxoribus vestris.
 Iamque advenerat tertius dies, et mane inclaruerat: et ecce coeperunt audiri tonitrua, ac micare fulgura, et nubes densissima operire montem, clangorque buccinae vehementius perstrepebat: et timuit populus qui erat in castris.
 Cumque eduxisset eos Moyses in occursum Dei de loco castrorum, steterunt ad radices montis.
 Totus autem mons Sinai fumabat, eo quod descendisset Dominus super eum in igne: et ascenderet fumus ex eo quasi de fornace, eratque omnis mons terribilis.
 Et sonitus buccinae paulatim crescebat in maius, et prolixius tendebatur: Moyses loquebatur, et Deus respondebat ei.
 Descenditque Dominus super montem Sinai in ipso montis vertice, et vocavit Moysen in cacumen eius. Quo cum ascendisset,
 dixit ad eum: Descende, et contestare populum: ne forte velit transcendere terminos ad videndum Dominum, et pereat ex eis plurima multitudo.
 Sacerdotes quoque qui accedunt ad Dominum, sanctificentur, ne percutiat eos.
 Dixitque Moyses ad Dominum: Non poterit vulgus ascendere in montem Sinai: tu enim testificatus es, et iussisti, dicens: Pone terminos circa montem, et sanctifica illum.
 Cui ait Dominus: Vade, descende: ascendesque tu, et Aaron tecum: sacerdotes autem et populus ne transeant terminos, nec ascendant ad Dominum, ne forte interficiat illos.
 Descenditque Moyses ad populum, et omnia narravit eis.


Caput 20

 Locutusque est Dominus cunctos sermones hos:
 Ego sum Dominus Deus tuus, qui eduxi te de terra Aegypti, de domo servitutis.
 Non habebis deos alienos coram me.
 Non facies tibi sculptile, neque omnem similitudinem quae est in caelo desuper, et quae in terra deorsum, nec eorum quae sunt in aquis sub terra.
 Non adorabis ea, neque coles: ego sum Dominus Deus tuus fortis, zelotes, visitans iniquitatem patrum in filios, in tertiam et quartam generationem eorum qui oderunt me:
 et faciens misericordiam in millia his qui diligunt me, et custodiunt praecepta mea.
 Non assumes nomen Domini Dei tui in vanum: nec enim habebit insontem Dominus eum qui assumpserit nomen Domini Dei sui frustra.
 Memento ut diem sabbati sanctifices.
 Sex diebus operaberis, et facies omnia opera tua.
 Septimo autem die sabbatum Domini Dei tui est: non facies omne opus in eo, tu, et filius tuus et filia tua, servus tuus et ancilla tua, iumentum tuum, et advena qui est intra portas tuas.
 Sex enim diebus fecit Dominus caelum et terram, et mare, et omnia quae in eis sunt, et requievit in die septimo: idcirco benedixit Dominus diei sabbati, et sanctificavit eum.
 Honora patrem tuum et matrem tuam, ut sis longaevus super terram, quam Dominus Deus tuus dabit tibi.
 Non occides.
 Non moechaberis.
 Non furtum facies.
 Non loqueris contra proximum tuum falsum testimonium.
 Non concupisces domum proximi tui, nec desiderabis uxorem eius, non servum, non ancillam, non bovem, non asinum, nec omnia quae illius sunt.
 Cunctus autem populus videbat voces et lampades, et sonitum buccinae, montemque fumantem: et perterriti ac pavore concussi, steterunt procul,
 dicentes Moysi: Loquere tu nobis, et audiemus: non loquatur nobis Dominus, ne forte moriamur.
 Et ait Moyses ad populum: Nolite timere: ut enim probaret vos venit Deus, et ut terror illius esset in vobis, et non peccaretis.
 Stetitque populus de longe. Moyses autem accessit ad caliginem in qua erat Deus.
 Dixit praeterea Dominus ad Moysen: Haec dices filiis Israel: Vos vidistis quod de caelo locutus sim vobis.
 Non facietis deos argenteos, nec deos aureos facietis vobis.
 Altare de terra facietis mihi, et offeretis super eo holocausta et pacifica vestra, oves vestras et boves in omni loco in quo memoria fuerit nominis mei: veniam ad te, et benedicam tibi.
 Quod si altare lapideum feceris mihi, non aedificabis illud de sectis lapidibus: si enim levaveris cultrum super eo, polluetur.
 Non ascendes per gradus ad altare meum, ne reveletur turpitudo tua.


Caput 21

 Haec sunt iudicia quae propones eis.
 Si emeris servum hebraeum, sex annis serviet tibi: in septimo egredietur liber gratis.
 Cum quali veste intraverit, cum tali exeat: si habens uxorem, et uxor egredietur simul.
 Sin autem dominus dederit illi uxorem, et pepererit filios et filias: mulier et liberi eius erunt domini sui, ipse vero exibit cum vestitu suo.
 Quod si dixerit servus: Diligo dominum meum et uxorem ac liberos; non egrediar liber:
 offeret eum dominus diis, et applicabitur ad ostium et postes, perforabitque aurem eius subula: et erit ei servus in saeculum.
 Si quis vendiderit filiam suam in famulam, non egredietur sicut ancillae exire consueverunt.
 Si displicuerit oculis domini sui cui tradita fuerat, dimittet eam: populo autem alieno vendendi non habebit potestatem, si spreverit eam.
 Sin autem filio suo desponderit eam, iuxta morem filiarum faciet illi.
 Quod si alteram ei acceperit, providebit puellae nuptias, et vestimenta, et pretium pudicitiae non negabit.
 Si tria ista non fecerit, egredietur gratis absque pecunia.
 Qui percusserit hominem volens occidere, morte moriatur.
 Qui autem non est insidiatus, sed Deus illum tradidit in manus eius, constituam tibi locum in quem fugere debeat.
 Si quis per industriam occiderit proximum suum, et per insidias: ab altari meo evelles eum, ut moriatur.
 Qui percusserit patrem suum aut matrem, morte moriatur.
 Qui furatus fuerit hominem, et vendiderit eum, convictus noxae, morte moriatur.
 Qui maledixerit patri suo, vel matri, morte moriatur.
 Si rixati fuerint viri, et percusserit alter proximum suum lapide vel pugno, et ille mortuus non fuerit, sed iacuerit in lectulo:
 si surrexerit, et ambulaverit foris super baculum suum, innocens erit qui percusserit, ita tamen ut operas eius et impensas in medicos restituat.
 Qui percusserit servum suum, vel ancillam virga, et mortui fuerint in manibus eius, criminis reus erit.
 Sin autem uno die vel duobus supervixerit, non subiacebit poenae, quia pecunia illius est.
 Si rixati fuerint viri, et percusserit quis mulierem praegnantem, et abortivum quidem fecerit, sed ipsa vixerit: subiacebit damno quantum maritus mulieris expetierit, et arbitri iudicaverint.
 Sin autem mors eius fuerit subsecuta, reddet animam pro anima,
 oculum pro oculo, dentem pro dente, manum pro manu, pedem pro pede,
 adustionem pro adustione, vulnus pro vulnere, livorem pro livore.
 Si percusserit quispiam oculum servi sui aut ancillae, et luscos eos fecerit, dimittet eos liberos pro oculo quem eruit.
 Dentem quoque si excusserit servo vel ancillae suae, similiter dimittet eos liberos.
 Si bos cornu percusserit virum aut mulierem, et mortui fuerint, lapidibus obruetur: et non comedentur carnes eius, dominus quoque bovis innocens erit.
 Quod si bos cornupeta fuerit ab heri et nudiustertius, et contestati sunt dominum eius, nec recluserit eum, occideritque virum aut mulierem: et bos lapidibus obruetur, et dominum eius occident.
 Quod si pretium fuerit ei impositum, dabit pro anima sua quidquid fuerit postulatus.
 Filium quoque et filiam si cornu percusserit, simili sententiae subiacebit.
 Si servum ancillamque invaserit, triginta siclos argenti domino dabit, bos vero lapidibus opprimetur.
 Si quis aperuerit cisternam, et foderit, et non operuerit eam, cecideritque bos aut asinus in eam,
 reddet dominus cisternae pretium iumentorum: quod autem mortuum est, ipsius erit.
 Si bos alienus bovem alterius vulneraverit, et ille mortuus fuerit: vendent bovem vivum, et divident pretium, cadaver autem mortui inter se dispertient.
 Sin autem sciebat quod bos cornupeta esset ab heri et nudiustertius, et non custodivit eum dominus suus: reddet bovem pro bove, et cadaver integrum accipiet.


Caput 22

 Si quis furatus fuerit bovem aut ovem, et occiderit vel vendiderit: quinque boves pro uno bove restituet, et quatuor oves pro una ove.
 Si effringens fur domum sive suffodiens fuerit inventus, et accepto vulnere mortuus fuerit, percussor non erit reus sanguinis.
 Quod si orto sole hoc fecerit, homicidium perpetravit, et ipse morietur. Si non habuerit quod pro furto reddat, ipse venundabitur.
 Si inventum fuerit apud eum quod furatus est, vivens: sive bos, sive asinus, sive ovis, duplum restituet.
 Si laeserit quispiam agrum vel vineam, et dimiserit iumentum suum ut depascatur aliena: quidquid optimum habuerit in agro suo, vel in vinea, pro damni aestimatione restituet.
 Si egressus ignis invenerit spinas, et comprehenderit acervos frugum, sive stantes segetes in agris, reddet damnum qui ignem succenderit.
 Si quis commendaverit amico pecuniam aut vas in custodiam, et ab eo, qui susceperat, furto ablata fuerint: si invenitur fur, duplum reddet:
 si latet fur, dominus domus applicabitur ad deos, et iurabit quod non extenderit manum in rem proximi sui,
 ad perpetrandam fraudem, tam in bove quam in asino, et ove ac vestimento, et quidquid damnum inferre potest: ad deos utriusque causa perveniet, et si illi iudicaverit, duplum restituet proximo suo.
 Si quis commendaverit proximo suo asinum, bovem, ovem, et omne iumentum ad custodiam, et mortuum fuerit, aut debilitatum, vel captum ab hostibus, nullusque hoc viderit:
 iusiurandum erit in medio, quod non extenderit manum ad rem proximi sui: suscipietque dominus iuramentum, et ille reddere non cogetur.
 Quod si furto ablatum fuerit, restituet damnum domino;
 si comestum a bestia, deferat ad eum quod occisum est, et non restituet.
 Qui a proximo suo quidquam horum mutuo postulaverit, et debilitatum aut mortuum fuerit domino non praesente, reddere compelletur.
 Quod si impraesentiarum dominus fuerit, non restituet, maxime si conductum venerat pro mercede operis sui.
 Si seduxerit quis virginem necdum desponsatam, dormieritque cum ea: dotabit eam, et habebit eam uxorem.
 Si pater virginis dare noluerit, reddet pecuniam iuxta modum dotis, quam virgines accipere consueverunt.
 Maleficos non patieris vivere.
 Qui coierit cum iumento, morte moriatur.
 Qui immolat diis, occidetur, praeterquam Domino soli.
 Advenam non contristabis, neque affliges eum: advenae enim et ipsi fuistis in terra Aegypti.
 Viduae et pupillo non nocebitis.
 Si laeseritis eos, vociferabuntur ad me, et ego audiam clamorem eorum:
 et indignabitur furor meus, percutiamque vos gladio, et erunt uxores vestrae viduae, et filii vestri pupilli.
 Si pecuniam mutuam dederis populo meo pauperi qui habitat tecum, non urgebis eum quasi exactor, nec usuris opprimes.
 Si pignus a proximo tuo acceperis vestimentum, ante solis occasum reddes ei.
 Ipsum enim est solum, quo operitur, indumentum carnis eius, nec habet aliud in quo dormiat: si clamaverit ad me, exaudiam eum, quia misericors sum.
 Diis non detrahes, et principi populi tui non maledices.
 Decimas tuas et primitias tuas non tardabis reddere: primogenitum filiorum tuorum dabis mihi.
 De bobus quoque, et ovibus similiter facies: septem diebus sit cum matre sua, die octava reddes illum mihi.
 Viri sancti eritis mihi: carnem, quae a bestiis fuerit praegustata, non comedetis, sed proiicietis canibus.


Caput 23

 Non suscipies vocem mendacii, nec iunges manum tuam ut pro impio dicas falsum testimonium.
 Non sequeris turbam ad faciendum malum: nec in iudicio, plurimorum acquiesces sententiae, ut a vero devies.
 Pauperis quoque non misereberis in iudicio.
 Si occurreris bovi inimici tui, aut asino erranti, reduc ad eum.
 Si videris asinum odientis te iacere sub onere, non pertransibis, sed sublevabis cum eo.
 Non declinabis in iudicium pauperis.
 Mendacium fugies. Insontem et iustum non occides: quia aversor impium.
 Nec accipies munera, quae etiam excaecant prudentes, et subvertunt verba iustorum.
 Peregrino molestus non eris. Scitis enim advenarum animas: quia et ipsi peregrini fuistis in terra Aegypti.
 Sex annis seminabis terram tuam, et congregabis fruges eius:
 anno autem septimo dimittes eam, et requiescere facies, ut comedant pauperes populi tui: et quidquid reliquum fuerit, edant bestiae agri: ita facies in vinea et in oliveto tuo.
 Sex diebus operaberis: septimo die cessabis, ut requiescat bos et asinus tuus, et refrigeretur filius ancillae tuae, et advena.
 Omnia quae dixi vobis, custodite. Et per nomen externorum deorum non iurabitis, neque audietur ex ore vestro.
 Tribus vicibus per singulos annos mihi festa celebrabitis.
 Solemnitatem azymorum custodies. Septem diebus comedes azyma, sicut praecepi tibi, tempore mensis novorum, quando egressus es de Aegypto: non apparebis in conspectu meo vacuus.
 Et solemnitatem messis primitivorum operis tui, quaecumque seminaveris in agro: solemnitatem quoque in exitu anni, quando congregaveris omnes fruges tuas de agro.
 Ter in anno apparebit omne masculinum tuum coram Domino Deo tuo.
 Non immolabis super fermento sanguinem victimae meae, nec remanebit adeps solemnitatis meae usque mane.
 Primitias frugum terrae tuae deferes in domum Domini Dei tui. Non coques haedum in lacte matris suae.
 Ecce ego mittam angelum meum, qui praecedat te, et custodiat in via, et introducat in locum quem paravi.
 Observa eum, et audi vocem eius, nec contemnendum putes: quia non dimittet cum peccaveris, et est nomen meum in illo.
 Quod si audieris vocem eius, et feceris omnia quae loquor, inimicus ero inimicis tuis, et affligam affligentes te.
 Praecedetque te angelus meus, et introducet te ad Amorrhaeum, et Hethaeum, et Pherezaeum, Chananaeumque, et Hevaeum, et Iebusaeum, quos ego conteram.
 Non adorabis deos eorum, nec coles eos: non facies opera eorum, sed destrues eos, et confringes statuas eorum.
 Servietisque Domino Deo vestro, ut benedicam panibus tuis et aquis, et auferam infirmitatem de medio tui.
 Non erit infoecunda, nec sterilis in terra tua: numerum dierum tuorum implebo.
 Terrorem meum mittam in praecursum tuum, et occidam omnem populum, ad quem ingredieris: cunctorumque inimicorum tuorum coram te terga vertam:
 emittens crabrones prius, qui fugabunt Hevaeum, et Chananaeum, et Hethaeum, antequam introeas.
 Non eiiciam eos a facie tua anno uno: ne terra in solitudinem redigatur, et crescant contra te bestiae.
 Paulatim expellam eos de conspectu tuo, donec augearis, et possideas terram.
 Ponam autem terminos tuos a mari Rubro usque ad mare Palaestinorum, et a deserto usque ad fluvium: tradam in manibus vestris habitatores terrae, et eiiciam eos de conspectu vestro.
 Non inibis cum eis foedus, nec cum diis eorum.
 Non habitent in terra tua, ne forte peccare te faciant in me, si servieris diis eorum: quod tibi certe erit in scandalum.


Caput 24

 Moysi quoque dixit: Ascende ad Dominum tu, et Aaron, Nadab et Abiu, et septuaginta senes ex Israel, et adorabitis procul.
 Solusque Moyses ascendet ad Dominum, et illi non appropinquabunt: nec populus ascendet cum eo.
 Venit ergo Moyses et narravit plebi omnia verba Domini, atque iudicia: responditque omnis populus una voce: Omnia verba Domini, quae locutus est, faciemus.
 Scripsit autem Moyses universos sermones Domini: et mane consurgens, aedificavit altare ad radices montis, et duodecim titulos per duodecim tribus Israel.
 Misitque iuvenes de filiis Israel, et obtulerunt holocausta, immolaveruntque victimas pacificas Domino, vitulos.
 Tulit itaque Moyses dimidiam partem sanguinis, et misit in crateras: partem autem residuam fudit super altare.
 Assumensque volumen foederis, legit audiente populo: qui dixerunt: Omnia quae locutus est Dominus, faciemus, et erimus obedientes.
 Ille vero sumptum sanguinem respersit in populum, et ait: Hic est sanguis foederis quod pepigit Dominus vobiscum super cunctis sermonibus his.
 Ascenderuntque Moyses et Aaron, Nadab et Abiu, et septuaginta de senioribus Israel:
 et viderunt Deum Israel: et sub pedibus eius quasi opus lapidis sapphirini, et quasi caelum, cum serenum est.
 Nec super eos qui procul recesserant de filiis Israel, misit manum suam, videruntque Deum, et comederunt, ac biberunt.
 Dixit autem Dominus ad Moysen: Ascende ad me in montem, et esto ibi: daboque tibi tabulas lapideas, et legem, ac mandata quae scripsi: ut doceas eos.
 Surrexerunt Moyses et Iosue minister eius: ascendensque Moyses in montem Dei,
 senioribus ait: Expectate hic donec revertamur ad vos. Habetis Aaron et Hur vobiscum: si quid natum fuerit quaestionis, referetis ad eos.
 Cumque ascendisset Moyses, operuit nubes montem,
 et habitavit gloria Domini super Sinai, tegens illum nube sex diebus: septimo autem die vocavit eum de medio caliginis.
 Erat autem species gloriae Domini quasi ignis ardens super verticem montis in conspectu filiorum Israel.
 Ingressusque Moyses medium nebulae, ascendit in montem: et fuit ibi quadraginta diebus, et quadraginta noctibus.


Caput 25

 Locutusque est Dominus ad Moysen, dicens:
 Loquere filiis Israel, ut tollant mihi primitias: ab omni homine qui offeret ultroneus, accipietis eas.
 Haec sunt autem quae accipere debeatis: aurum, et argentum, et aes,
 hyacinthum et purpuram, coccumque bis tinctum, et byssum, pilos caprarum,
 et pelles arietum rubricatas, pellesque ianthinas, et ligna setim:
 oleum ad luminaria concinnanda: aromata in unguentum, et thymiamata boni odoris:
 lapides onychinos, et gemmas ad ornandum ephod, ac rationale.
 Facientque mihi sanctuarium, et habitabo in medio eorum:
 iuxta omnem similitudinem tabernaculi quod ostendam tibi, et omnium vasorum in cultum eius. Sicque facietis illud:
 arcam de lignis setim compingite, cuius longitudo habeat duos et semis cubitos: latitudo, cubitum et dimidium: altitudo, cubitum similiter ac semissem.
 Et deaurabis eam auro mundissimo intus et foris: faciesque supra, coronam auream per circuitum:
 et quatuor circulos aureos, quos pones per quatuor arcae angulos: duo circuli sint in latere uno, et duo in altero.
 Facies quoque vectes de lignis setim, et operies eos auro.
 Inducesque per circulos qui sunt in arcae lateribus, ut portetur in eis:
 qui semper erunt in circulis, nec umquam extrahentur ab eis.
 Ponesque in arca testificationem quam dabo tibi.
 Facies et propitiatorium de auro mundissimo: duos cubitos et dimidium tenebit longitudo eius, et cubitum ac semissem latitudo.
 Duos quoque cherubim aureos et productiles facies, ex utraque parte oraculi.
 Cherub unus sit in latere uno, et alter in altero.
 Utrumque latus propitiatorii tegant expandentes alas, et operientes oraculum, respiciantque se mutuo versis vultibus in propitiatorium quo operienda est arca,
 in qua pones testimonium quod dabo tibi.
 Inde praecipiam, et loquar ad te supra propitiatorium, ac de medio duorum cherubim, qui erunt super arcam testimonii, cuncta quae mandabo per te filiis Israel.
 Facies et mensam de lignis setim, habentem duos cubitos longitudinis, et in latitudine cubitum, et in altitudine cubitum et semissem.
 Et inaurabis eam auro purissimo: faciesque illi labium aureum per circuitum,
 et ipsi labio coronam interrasilem altam quatuor digitis: et super illam, alteram coronam aureolam.
 Quatuor quoque circulos aureos praeparabis, et pones eis in quatuor angulis eiusdem mensae per singulos pedes.
 Subter coronam erunt circuli aurei, ut mittantur vectes per eos, et possit mensa portari.
 Ipsos quoque vectes facies de lignis setim, et circumdabis auro ad subvehendam mensam.
 Parabis et acetabula, ac phialas, thuribula, et cyathos, in quibus offerenda sunt libamina, ex auro purissimo.
 Et pones super mensam panes propositionis in conspectu meo semper.
 Facies et candelabrum ductile de auro mundissimo, hastile eius, et calamos, scyphos, et sphaerulas, ac lilia ex ipso procedentia.
 Sex calami egredientur de lateribus, tres ex uno latere, et tres ex altero.
 Tres scyphi quasi in nucis modum per calamos singulos, sphaerulaque simul, et lilium: et tres similiter scyphi instar nucis in calamo altero, sphaerulaque simul et lilium. Hoc erit opus sex calamorum, qui producendi sunt de hastili:
 in ipso autem candelabro erunt quatuor scyphi in nucis modum, sphaerulaeque per singulos, et lilia.
 Sphaerulae sub duobus calamis per tria loca, qui simul sex fiunt procedentes de hastili uno.
 Et sphaerulae igitur et calami ex ipso erunt, universa ductilia de auro purissimo.
 Facies et lucernas septem, et pones eas super candelabrum, ut luceant ex adverso.
 Emunctoria quoque, et ubi quae emuncta sunt extinguantur, fiant de auro purissimo.
 Omne pondus candelabri cum universis vasis suis habebit talentum auri purissimi.
 Inspice, et fac secundum exemplar quod tibi in monte monstratum est.


Caput 26

 Tabernaculum vero ita facies: decem cortinas de bysso retorta, et hyacintho, ac purpura, coccoque bis tincto, variatas opere plumario facies.
 Longitudo cortinae unius habebit viginti octo cubitos: latitudo, quatuor cubitorum erit. Unius mensurae fient universa tentoria.
 Quinque cortinae sibi iungentur mutuo, et aliae quinque nexu simili cohaerebunt.
 Ansulas hyacinthinas in lateribus ac summitatibus facies cortinarum, ut possint invicem copulari.
 Quinquagenas ansulas cortina habebit in utraque parte, ita insertas ut ansa contra ansam veniat, et altera alteri possit aptari.
 Facies et quinquaginta circulos aureos quibus cortinarum vela iungenda sunt, ut unum tabernaculum fiat.
 Facies et saga cilicina undecim, ad operiendum tectum tabernaculi.
 Longitudo sagi unius habebit triginta cubitos, et latitudo, quatuor: aequa erit mensura sagorum omnium.
 E quibus quinque iunges seorsum, et sex sibi mutuo copulabis, ita ut sextum sagum in fronte tecti duplices.
 Facies et quinquaginta ansas in ora sagi unius, ut coniungi cum altero queat, et quinquaginta ansas in ora sagi alterius, ut cum altero copuletur.
 Facies et quinquaginta fibulas aeneas quibus iungantur ansae, ut unum ex omnibus operimentum fiat.
 Quod autem superfuerit in sagis quae parantur tecto, id est unum sagum quod amplius est, ex medietate eius operies posteriora tabernaculi.
 Et cubitus ex una parte pendebit, et alter ex altera qui plus est in sagorum longitudine, utrumque latus tabernaculi protegens.
 Facies et operimentum aliud tecto de pellibus arietum rubricatis: et super hoc rursum aliud operimentum de ianthinis pellibus.
 Facies et tabulas stantes tabernaculi de lignis setim,
 quae singulae denos cubitos in longitudine habeant, et in latitudine singulos ac semissem.
 In lateribus tabulae, duae incastraturae fient, quibus tabula alteri tabulae connectatur: atque in hunc modum cunctae tabulae parabuntur.
 Quarum viginti erunt in latere meridiano quod vergit ad austrum.
 Quibus quadraginta bases argenteas fundes, ut binae bases singulis tabulis per duos angulos subiiciantur.
 In latere quoque secundo tabernaculi quod vergit ad aquilonem, viginti tabulae erunt,
 quadraginta habentes bases argenteas, binae bases singulis tabulis supponentur.
 Ad occidentalem vero plagam tabernaculi facies sex tabulas,
 et rursum alias duas quae in angulis erigantur post tergum tabernaculi.
 Eruntque coniunctae a deorsum usque sursum, et una omnes compago retinebit. Duabus quoque tabulis quae in angulis ponendae sunt, similis iunctura servabitur.
 Et erunt simul tabulae octo, bases earum argenteae sedecim, duabus basibus per unam tabulam supputatis.
 Facies et vectes de lignis setim quinque ad continendas tabulas in uno latere tabernaculi,
 et quinque alios in altero, et eiusdem numeri ad occidentalem plagam:
 qui mittentur per medias tabulas a summo usque ad summum.
 Ipsas quoque tabulas deaurabis, et fundes in eis annulos aureos per quos vectes tabulata contineant: quos operies laminis aureis.
 Et eriges tabernaculum iuxta exemplar quod tibi in monte monstratum est.
 Facies et velum de hyacintho, et purpura, coccoque bis tincto, et bysso retorta, opere plumario et pulchra varietate contextum:
 quod appendes ante quatuor columnas de lignis setim, quae ipsae quidem deauratae erunt, et habebunt capita aurea, sed bases argenteas.
 Inseretur autem velum per circulos, intra quod pones arcam testimonii, quo et sanctuarium, et sanctuarii sanctuaria dividentur.
 Pones et propitiatorium super arcam testimonii in Sancto sanctorum,
 mensamque extra velum, et contra mensam candelabrum in latere tabernaculi meridiano: mensa enim stabit in parte aquilonis.
 Facies et tentorium in introitu tabernaculi de hyacintho, et purpura, coccoque bis tincto, et bysso retorta, opere plumarii.
 Et quinque columnas deaurabis lignorum setim, ante quas ducetur tentorium: quarum erunt capita aurea, et bases aeneae.


Caput 27

 Facies et altare de lignis setim, quod habebit quinque cubitus in longitudine, et totidem in latitudine, id est, quadrum, et tres cubitos in altitudine.
 Cornua autem per quatuor angulos ex ipso erunt: et operies illud aere.
 Faciesque in usus eius lebetes ad suscipiendos cineres, et forcipes atque fuscinulas, et ignium receptacula; omnia vasa ex aere fabricabis.
 Craticulamque in modum retis aeneam: per cuius quatuor angulos erunt quatuor annuli aenei.
 Quos pones subter arulam altaris: eritque craticula usque ad altaris medium.
 Facies et vectes altaris de lignis setim duos, quos operies laminis aeneis:
 et induces per circulos, eruntque ex utroque latere altaris ad portandum.
 Non solidum, sed inane et cavum intrinsecus facies illud, sicut tibi in monte monstratum est.
 Facies et atrium tabernaculi, in cuius australi plaga contra meridiem erunt tentoria de bysso retorta: centum cubitos unum latus tenebit in longitudine.
 Et columnas viginti cum basibus totidem aeneis, quae capita cum caelaturis suis habebunt argentea.
 Similiter et in latere aquilonis per longum erunt tentoria centum cubitorum, columnae viginti, et bases aeneae eiusdem numeri, et capita earum cum caelaturis suis argentea.
 In latitudine vero atrii, quod respicit ad occidentem, erunt tentoria per quinquaginta cubitos, et columnae decem, basesque totidem.
 In ea quoque atrii latitudine, quae respicit ad orientem, quinquaginta cubiti erunt.
 In quibus quindecim cubitorum tentoria lateri uno deputabuntur, columnaeque tres et bases totidem:
 et in latere altero erunt tentoria cubitos obtinentia quindecim, columnae tres, et bases totidem.
 In introitu vero atrii fiet tentorium cubitorum viginti ex hyacintho et purpura, coccoque bis tincto, et bysso retorta, opere plumarii: columnas habebit quatuor, cum basibus totidem.
 Omnes columnae atrii per circuitum vestitae erunt argenteis laminis, capitibus argenteis, et basibus aeneis.
 In longitudine occupabit atrium cubitos centum, in latitudine quinquaginta, altitudo quinque cubitorum erit: fietque de bysso retorta, et habebit bases aeneas.
 Cuncta vasa tabernaculi in omnes usus et caeremonias, tam paxillos eius quam atrii, ex aere facies.
 Praecipe filiis Israel ut afferant tibi oleum de arboribus olivarum purissimum, piloque contusum, ut ardeat lucerna semper
 in tabernaculo testimonii, extra velum quod oppansum est testimonio. Et collocabunt eam Aaron et filii eius, ut usque mane luceat coram Domino. Perpetuus erit cultus per successiones eorum a filiis Israel.


Caput 28

 Applica quoque ad te Aaron fratrem tuum cum filiis suis de medio filiorum Israel, ut sacerdotio fungantur mihi: Aaron, Nadab, et Abiu, Eleazar, et Ithamar.
 Faciesque vestem sanctam Aaron fratri tuo in gloriam et decorem.
 Et loqueris cunctis sapientibus corde quos replevi spiritu prudentiae, ut faciant vestes Aaron, in quibus sanctificatus ministret mihi.
 Haec autem erunt vestimenta quae faciet: rationale et superhumerale, tunicam et lineam strictam, cidarim et balteum. Facient vestimenta sancta fratri tuo Aaron et filiis eius, ut sacerdotio fungantur mihi.
 Accipientque aurum, et hyacinthum, et purpuram, coccumque bis tinctum, et byssum.
 Facient autem superhumerale de auro et hyacintho et purpura, coccoque bis tincto, et bysso retorta, opere polymito.
 Duas oras iunctas habebit in utroque latere summitatum, ut in unum redeant.
 Ipsa quoque textura et cuncta operis varietas erit ex auro et hyacintho, et purpura, coccoque bis tincto, et bysso retorta.
 Sumesque duos lapides onychinos, et sculpes in eis nomina filiorum Israel:
 sex nomina in lapide uno, et sex reliqua in altero, iuxta ordinem nativitatis eorum.
 Opere sculptoris et caelatura gemmarii, sculpes eos nominibus filiorum Israel, inclusos auro atque circumdatos:
 et pones in utroque latere superhumeralis, memoriale filiis Israel. Portabitque Aaron nomina eorum coram Domino super utrumque humerum, ob recordationem.
 Facies et uncinos ex auro,
 et duas catenulas ex auro purissimo sibi invicem cohaerentes, quas inseres uncinis.
 Rationale quoque iudicii facies opere polymito iuxta texturam superhumeralis, ex auro, hyacintho, et purpura, coccoque bis tincto, et bysso retorta.
 Quadrangulum erit et duplex: mensuram palmi habebit tam in longitudine quam in latitudine.
 Ponesque in eo quatuor ordines lapidum: in primo versu erit lapis sardius, et topazius, et smaragdus:
 in secundo carbunculus, sapphirus, et iaspis:
 in tertio ligurius, achates, et amethystus:
 in quarto chrysolithus, onychinus, et beryllus. Inclusi auro erunt per ordines suos.
 Habebuntque nomina filiorum Israel: duodecim nominibus caelabuntur, singuli lapides nominibus singulorum per duodecim tribus.
 Facies in rationali catenas sibi invicem cohaerentes ex auro purissimo,
 et duos annulos aureos, quos pones in utraque rationalis summitate:
 catenasque aureas iunges annulis, qui sunt in marginibus eius,
 et ipsarum catenarum extrema duobus copulabis uncinis in utroque latere superhumeralis quod rationale respicit.
 Facies et duos annulos aureos, quos pones in summitatibus rationalis, in oris, quae e regione sunt superhumeralis, et posteriora eius aspiciunt.
 Necnon et alios duos annulos aureos, qui ponendi sunt in utroque latere superhumeralis deorsum, quod respicit contra faciem iuncturae inferioris, ut aptari possit cum superhumerali,
 et stringatur rationale annulis suis cum annulis superhumeralis vitta hyacinthina, ut maneat iunctura fabrefacta, et a se invicem rationale et superhumerale nequeant separari.
 Portabitque Aaron nomina filiorum Israel in rationali iudicii super pectus suum, quando ingredietur Sanctuarium, memoriale coram Domino in aeternum.
 Pones autem in rationali iudicii Doctrinam et Veritatem, quae erunt in pectore Aaron, quando ingredietur coram Domino: et gestabit iudicium filiorum Israel in pectore suo, in conspectu Domini semper.
 Facies et tunicam superhumeralis totam hyacinthinam,
 in cuius medio supra erit capitium, et ora per gyrum eius textilis, sicut fieri solet in extremis vestium partibus, ne facile rumpatur.
 Deorsum vero, ad pedes eiusdem tunicae, per circuitum, quasi mala punica facies, ex hyacintho, et purpura, et cocco bis tincto, mistis in medio tintinnabulis,
 ita ut tintinnabulum sit aureum et malum punicum: rursumque tintinnabulum aliud aureum et malum punicum.
 Et vestietur ea Aaron in officio ministerii, ut audiatur sonitus quando ingreditur et egreditur sanctuarium in conspectu Domini, et non moriatur.
 Facies et laminam de auro purissimo, in qua sculpes opere caelatoris, Sanctum Domino.
 Ligabisque eam vitta hyacinthina, et erit super tiaram,
 imminens fronti pontificis. Portabitque Aaron iniquitates eorum, quae obtulerunt et sanctificaverunt filii Israel, in cunctis muneribus et donariis suis. Erit autem lamina semper in fronte eius, ut placatus sit eis Dominus.
 Stringesque tunicam bysso, et tiaram byssinam facies, et balteum opere plumarii.
 Porro filiis Aaron tunicas lineas parabis et balteos ac tiaras in gloriam et decorem:
 vestiesque his omnibus Aaron fratrem tuum et filios eius cum eo. Et cunctorum consecrabis manus, sanctificabisque illos, ut sacerdotio fungantur mihi.
 Facies et feminalia linea, ut operiant carnem turpitudinis suae, a renibus usque ad femora:
 et utentur eis Aaron et filii eius quando ingredientur tabernaculum testimonii, vel quando appropinquant ad altare ut ministrent in sanctuario, ne iniquitatis rei moriantur. Legitimum sempiternum erit Aaron, et semini eius post eum.


Caput 29

 Sed et hoc facies, ut mihi in sacerdotio consecrentur. Tolle vitulum de armento, et arietes duos immaculatos,
 panesque azymos, et crustulam absque fermento, quae conspersa sit oleo, lagana quoque azyma oleo lita: de simila triticea cuncta facies.
 Et posita in canistro offeres: vitulum autem et duos arietes.
 Et Aaron ac filios eius applicabis ad ostium tabernaculi testimonii. Cumque laveris patrem cum filiis suis aqua,
 indues Aaron vestimentis suis, id est, linea et tunica, et superhumerali et rationali, quod constringes balteo.
 Et pones tiaram in capite eius, et laminam sanctam super tiaram,
 et oleum unctionis fundes super caput eius: atque hoc ritu consecrabitur.
 Filios quoque illius applicabis, et indues tunicis lineis, cingesque balteo,
 Aaron scilicet et liberos eius, et impones eis mitras: eruntque sacerdotes mihi religione perpetua. Postquam initiaveris manus eorum,
 applicabis et vitulum coram tabernaculo testimonii. Imponentque Aaron et filii eius manus super caput illius,
 et mactabis eum in conspectu Domini, iuxta ostium tabernaculi testimonii.
 Sumptumque de sanguine vituli, pones super cornua altaris digito tuo, reliquum autem sanguinem fundes iuxta basim eius.
 Sumes et adipem totum qui operit intestina, et reticulum iecoris, ac duos renes, et adipem qui super eos est, et offeres incensum super altare:
 carnes vero vituli et corium et fimum combures foris extra castra, eo quod pro peccato sit.
 Unum quoque arietem sumes, super cuius caput ponent Aaron et filii eius manus.
 Quem cum mactaveris, tolles de sanguine eius, et fundes circa altare.
 Ipsum autem arietem secabis in frustra: lotaque intestina eius ac pedes, pones super concisas carnes, et super caput illius.
 Et offeres totum arietem in incensum super altare: oblatio est Domino, odor suavissimus victimae Domini.
 Tolles quoque arietem alterum, super cuius caput Aaron et filii eius ponent manus.
 Quem cum immolaveris, sumes de sanguine eius, et pones super extremum auriculae dextrae Aaron et filiorum eius, et super pollices manus eorum ac pedis dextri, fundesque sanguinem super altare per circuitum.
 Cumque tuleris de sanguine qui est super altare, et de oleo unctionis, asperges Aaron et vestes eius, filios et vestimenta eorum. Consecratisque ipsis et vestibus,
 tolles adipem de ariete, et caudam et arvinam, quae operit vitalia, ac reticulum iecoris, et duos renes, atque adipem, qui super eos est, armumque dextrum, eo quod sit aries consecrationis:
 tortamque panis unius, crustulam conspersam oleo, laganum de canistro azymorum, quod positum est in conspectu Domini:
 ponesque omnia super manus Aaron et filiorum eius, et sanctificabis eos elevans coram Domino.
 Suscipiesque universa de manibus eorum: et incendes super altare in holocaustum, odorem suavissimum in conspectu Domini, quia oblatio eius est.
 Sumes quoque pectusculum de ariete, quo initiatus est Aaron, sanctificabisque illud elevatum coram Domino, et cedet in partem tuam.
 Sanctificabisque et pectusculum consecratum, et armum quem de ariete separasti,
 quo initiatus est Aaron et filii eius, cedentque in partem Aaron et filiorum eius iure perpetuo a filiis Israel: quia primitiva sunt et initia de victimis eorum pacificis quae offerunt Domino.
 Vestem autem sanctam, qua utetur Aaron, habebunt filii eius post eum, ut ungantur in ea, et consecrantur manus eorum.
 Septem diebus utetur illa qui pontifex pro eo fuerit constitutus de filiis eius, et qui ingredietur tabernaculum testimonii ut ministret in sanctuario.
 Arietem autem consecrationis tolles, et coques carnes eius in loco sancto:
 quibus vescetur Aaron et filii eius. Panes quoque, qui sunt in canistro, in vestibulo tabernaculi testimonii comedent,
 ut sit placabile sacrificium, et sanctificentur offerentium manus. Alienigena non vescetur ex eis, quia sancti sunt.
 Quod si remanserit de carnibus consecratis, sive de panibus usque mane, combures reliquias igni: non comedentur, quia sanctificata sunt.
 Omnia, quae praecepi tibi, facies super Aaron et filiis eius. Septem diebus consecrabis manus eorum:
 et vitulum pro peccato offeres per singulos dies ad expiandum. Mundabisque altare cum immolaveris expiationis hostiam, et unges illud in sanctificationem.
 Septem diebus expiabis altare, et sanctificabis, et erit Sanctum sanctorum: omnis, qui tetigerit illud, sanctificabitur.
 Hoc est quod facies in altari: agnos anniculos duos per singulos dies iugiter,
 unum agnum mane, et alterum vespere,
 decimam partem similae conspersae oleo tuso, quod habeat mensuram quartam partem hin, et vinum ad libandum eiusdem mensurae in agno uno.
 Alterum vero agnum offeres ad vesperam iuxta ritum matutinae oblationis, et iuxta ea quae diximus, in odorem suavitatis:
 sacrificium est Domino, oblatione perpetua in generationes vestras, ad ostium tabernaculi testimonii coram Domino, ubi constituam ut loquar ad te.
 Ibique praecipiam filiis Israel, et sanctificabitur altare in gloria mea.
 Sanctificabo et tabernaculum testimonii cum altari, et Aaron cum filiis suis, ut sacerdotio fungantur mihi.
 Et habitabo in medio filiorum Israel, eroque eis Deus,
 et scient quia ego Dominus Deus eorum, qui eduxi eos de terra Aegypti, ut manerem inter illos, ego Dominus Deus ipsorum.


Caput 30

 Facies quoque altare ad adolendum thymiama, de lignis setim,
 habens cubitum longitudinis, et alterum latitudinis, id est, quadrangulum, et duos cubitos in altitudine. Cornua ex ipso procedent.
 Vestiesque illud auro purissimo, tam craticulam eius, quam parietes per circuitum, et cornua. Faciesque ei coronam aureolam per gyrum,
 et duos annulos aureos sub corona per singula latera, ut mittantur in eos vectes, et altare portetur.
 Ipsos quoque vectes facies de lignis setim, et inaurabis.
 Ponesque altare contra velum, quod ante arcum pendet testimonii coram propitiatorio quo tegitur testimonium, ubi loquar tibi.
 Et adolebit incensum super eo Aaron, suave fragrans, mane. Quando componet lucernas, incendet illud:
 et quando collocabit eas ad vesperum, uret thymiama sempiternum coram Domino in generationes vestras.
 Non offeretis super eo thymiama compositionis alterius, nec oblationem, et victimam, nec libabitis libamina.
 Et deprecabitur Aaron super cornua eius semel per annum, in sanguine quod oblatum est pro peccato, et placabit super eo in generationibus vestris. Sanctum sanctorum erit Domino.
 Locutusque est Dominus ad Moysen, dicens:
 Quando tuleris summam filiorum Israel iuxta numerum, dabunt singuli pretium pro animabus suis Domino, et non erit plaga in eis, cum fuerint recensiti.
 Hoc autem dabit omnis qui transit ad nomen, dimidium sicli iuxta mensuram templi (siclus viginti obolos habet); media pars sicli offeretur Domino.
 Qui habetur in numero, a viginti annis et supra, dabit pretium.
 Dives non addet ad medium sicli, et pauper nihil minuet.
 Susceptamque pecuniam, quae collata est a filiis Israel, trades in usus tabernaculi testimonii, ut sit monimentum eorum coram Domino, et propitietur animabus eorum.
 Locutusque est Dominus ad Moysen, dicens:
 Facies et labrum aeneum cum basi sua ad lavandum: ponesque illud inter tabernaculum testimonii et altare. Et missa aqua,
 lavabunt in ea Aaron et filii eius manus suas ac pedes,
 quando ingressuri sunt tabernaculum testimonii, et quando accessuri sunt ad altare, ut offerant in eo thymiama Domino,
 ne forte moriantur; legitimum sempiternum erit ipsi, et semini eius per successiones.
 Locutusque est Dominus ad Moysen,
 dicens: Sume tibi aromata, primae myrrhae et electae quingentos siclos, et cinnamomi medium, id est, ducentos quinquaginta siclos, calami similiter ducentos quinquaginta,
 casiae autem quingentos siclos, in pondere sanctuarii, olei de olivetis mensuram hin:
 faciesque unctionis oleum sanctum, unguentum compositum opere unguentarii,
 et unges ex eo tabernaculum testimonii, et arcam testamenti,
 mensamque cum vasis suis, et candelabrum, et utensilia eius, altaria thymiamatis,
 et holocausti, et universam supellectilem quae ad cultum eorum pertinet.
 Sanctificabisque omnia, et erunt Sancta sanctorum; qui tetigerit ea, sanctificabitur.
 Aaron et filios eius unges, sanctificabisque eos, ut sacerdotio fungantur mihi.
 Filiis quoque Israel dices: Hoc oleum unctionis sanctum erit mihi in generationes vestras.
 Caro hominis non ungetur ex eo, et iuxta compositionem eius non facietis aliud, quia sanctificatum est, et sanctum erit vobis.
 Homo quicumque tale composuerit, et dederit ex eo alieno, exterminabitur de populo suo.
 Dixitque Dominus ad Moysen: Sume tibi aromata, stacten et onycha, galbanum boni odoris, et thus lucidissimum; aequalis ponderis erunt omnia:
 faciesque thymiama compositum opere unguentarii, mistum diligenter, et purum, et sanctificatione dignissimum.
 Cumque in tenuissimum pulverem universa contuderis, pones ex eo coram tabernaculo testimonii, in quo loco apparebo tibi. Sanctum sanctorum erit vobis thymiama.
 Talem compositionem non facietis in usus vestros, quia sanctum est Domino.
 Homo quicumque fecerit simile, ut odore illius perfruatur, peribit de populis suis.


Caput 31

 Locutusque est Dominus ad Moysen, dicens:
 Ecce, vocavi ex nomine Beseleel filium Uri filii Hur de tribu Iuda,
 et implevi spiritu Dei, sapientia, et intelligentia et scientia in omni opere,
 ad excogitandum quidquid fabrefieri potest ex auro, et argento, et aere,
 marmore, et gemmis, et diversitate lignorum.
 Dedique ei socium Ooliab filium Achisamech de tribu Dan. Et in corde omnis eruditi posui sapientiam: ut faciant cuncta quae praecepi tibi,
 tabernaculum foederis, et arcam testimonii, et propitiatorium, quod super eam est, et cuncta vasa tabernaculi,
 mensamque et vasa eius, candelabrum purissimum cum vasis suis, et altaris thymiamatis,
 et holocausti, et omnia vasa eorum, labrum cum basi sua,
 vestes sanctas in ministerio Aaron sacerdoti, et filiis eius, ut fungantur officio suo in sacris:
 oleum unctionis, et thymiama aromatum in sanctuario, omnia quae praecepi tibi, facient.
 Et locutus est Dominus ad Moysen, dicens:
 Loquere filiis Israel, et dices ad eos: Videte ut sabbatum meum custodiatis: quia signum est inter me et vos in generationibus vestris: ut sciatis quia ego Dominus, qui sanctifico vos.
 Custodite sabbatum meum, sanctum est enim vobis: qui polluerit illud, morte morietur; qui fecerit in eo opus, peribit anima illius de medio populi sui.
 Sex diebus facietis opus: in die septimo sabbatum est, requies sancta Domino; omnis qui fecerit opus in hac die, morietur.
 Custodiant filii Israel sabbatum, et celebrent illud in generationibus suis. Pactum est sempiternum
 inter me et filios Israel, signumque perpetuum; sex enim diebus fecit Dominus caelum et terram, et in septimo ab opere cessavit.
 Deditque Dominus Moysi, completis huiuscemodi sermonibus in monte Sinai, duas tabulas testimonii lapideas, scriptas digito Dei.


Caput 32

 Videns autem populus quod moram faceret descendendi de monte Moyses, congregatus adversus Aaron, dixit: Surge, fac nobis deos, qui nos praecedant: Moysi enim huic viro, qui nos eduxit de terra Aegypti, ignoramus quid acciderit.
 Dixitque ad eos Aaron: Tollite inaures aureas de uxorum, filiorumque et filiarum vestrarum auribus, et afferte ad me.
 Fecitque populus quae iusserat, deferens inaures ad Aaron.
 Quas cum ille accepisset, formavit opere fusorio, et fecit ex eis vitulum conflatilem: dixeruntque: Hi sunt dii tui Israel, qui te eduxerunt de terra Aegypti.
 Quod cum vidisset Aaron, aedificavit altare coram eo, et praeconis voce clamavit dicens: Cras solemnitas Domini est.
 Surgentesque mane, obtulerunt holocausta, et hostias pacificas, et sedit populus manducare, et bibere, et surrexerunt ludere.
 Locutus est autem Dominus ad Moysen, dicens: Vade, descende: peccavit populus tuus, quem eduxisti de terra Aegypti.
 Recesserunt cito de via, quam ostendisti eis: feceruntque sibi vitulum conflatilem, et adoraverunt, atque immolantes ei hostias, dixerunt: Isti sunt dii tui Israel, qui te eduxerunt de terra Aegypti.
 Rursumque ait Dominus ad Moysen: Cerno quod populus iste durae cervicis sit:
 dimitte me, ut irascatur furor meus contra eos, et deleam eos, faciamque te in gentem magnam.
 Moyses autem orabat Dominum Deum suum, dicens: Cur, Domine, irascitur furor tuus contra populum tuum, quem eduxisti de terra Aegypti, in fortitudine magna, et in manu robusta?
 Ne quaeso dicant Aegyptii: Callide eduxit eos, ut interficeret in montibus, et deleret e terra: quiescat ira tua, et esto placabilis super nequitia populi tui.
 Recordare Abraham, Isaac, et Israel servorum tuorum, quibus iurasti per temetipsum, dicens: Multiplicabo semen vestrum sicut stellas caeli; et universam terram hanc, de qua locutus sum, dabo semini vestro, et possidebitis eam semper.
 Placatusque est Dominus ne faceret malum quod locutus fuerat adversus populum suum.
 Et reversus est Moyses de monte, portans duas tabulas testimonii in manu sua, scriptas ex utraque parte,
 et factas opere Dei: scriptura quoque Dei erat sculpta in tabulis.
 Audiens autem Iosue tumultum populi vociferantis, dixit ad Moysen: Ululatus pugnae auditur in castris.
 Qui respondit: Non est clamor adhortantium ad pugnam, neque vociferatio compellentium ad fugam: sed vocem cantantium ego audio.
 Cumque appropinquasset ad castra, vidit vitulum, et choros: iratusque valde, proiecit de manu tabulas, et confregit eas ad radicem montis:
 arripiensque vitulum quem fecerant, combussit, et contrivit usque ad pulverem, quem sparsit in aquam, et dedit ex eo potum filiis Israel.
 Dixitque ad Aaron: Quid tibi fecit hic populus, ut induceres super eum peccatum maximum?
 Cui ille respondit: Ne indignetur dominus meus: tu enim nosti populum istum, quod pronus sit ad malum:
 dixerunt mihi: Fac nobis deos, qui nos praecedant: huic enim Moysi, qui nos eduxit de terra Aegypti, nescimus quid acciderit.
 Quibus ego dixi: Quis vestrum habet aurum? Tulerunt, et dederunt mihi: et proieci illud in ignem, egressusque est hic vitulus.
 Videns ergo Moyses populum quod esset nudatus (spoliaverat enim eum Aaron propter ignominiam sordis, et inter hostes nudum constituerat),
 et stans in porta castrorum, ait: Si quis est Domini, iungatur mihi. Congregatique sunt ad eum omnes filii Levi:
 quibus ait: Haec dicit Dominus Deus Israel: Ponat vir gladium super femur suum: ite, et redite de porta usque ad portam per medium castrorum, et occidat unusquisque fratrem, et amicum, et proximum suum.
 Feceruntque filii Levi iuxta sermonem Moysi, cecideruntque in die illa quasi viginti tria millia hominum.
 Et ait Moyses: Consecrastis manus vestras hodie Domino, unusquisque in filio, et in fratre suo, ut detur vobis benedictio.
 Facto autem altero die, locutus est Moyses ad populum: Peccastis peccatum maximum: ascendam ad Dominum, si quomodo quivero eum deprecari pro scelere vestro.
 Reversusque ad Dominum, ait: Obsecro, peccavit populus iste peccatum maximum, feceruntque sibi deos aureos: aut dimitte eis hanc noxam,
 aut si non facis, dele me de libro tuo quem scripsisti.
 Cui respondit Dominus: Qui peccaverit mihi, delebo eum de libro meo:
 tu autem vade, et duc populum istum quo locutus sum tibi: angelus meus praecedet te. Ego autem in die ultionis visitabo et hoc peccatum eorum.
 Percussit ergo Dominus populum pro reatu vituli, quem fecerat Aaron.


Caput 33

 Locutusque est Dominus ad Moysen, dicens: Vade, ascende de loco isto tu, et populus tuus quem eduxisti de terra Aegypti, in terram quam iuravi Abraham, Isaac et Iacob, dicens: Semini tuo dabo eam:
 et mittam praecursorem tui angelum, ut eiiciam Chananaeum, et Amorrhaeum, et Hethaeum, et Pherezaeum, et Hevaeum, et Iebusaeum,
 et intres in terram fluentem lacte et melle. Non enim ascendam tecum, quia populus durae cervicis es: ne forte disperdam te in via.
 Audiensque populus sermonem hunc pessimum, luxit: et nullus ex more indutus est cultu suo.
 Dixitque Dominus ad Moysen: Loquere filiis Israel: Populus durae cervicis es: semel ascendam in medio tui, et delebo te. Iam nunc depone ornatum tuum, ut sciam quid faciam tibi.
 Deposuerunt ergo filii Israel ornatum suum a monte Horeb.
 Moyses quoque tollens tabernaculum, tetendit extra castra procul, vocavitque nomen eius, Tabernaculum foederis. Et omnis populus, qui habebat aliquam quaestionem, egrediebatur ad tabernaculum foederis, extra castra.
 Cumque egrederetur Moyses ad tabernaculum, surgebat universa plebs, et stabat unusquisque in ostio papilionis sui, aspiciebantque tergum Moysi, donec ingrederetur tentorium.
 Ingresso autem illo tabernaculum foederis, descendebat columna nubis, et stabat ad ostium, loquebaturque cum Moyse,
 cernentibus universis quod columna nubis staret ad ostium tabernaculi. Stabantque ipsi, et adorabant per fores tabernaculorum suorum.
 Loquebatur autem Dominus ad Moysen facie ad faciem, sicut solet loqui homo ad amicum suum. Cumque ille reverteretur in castra, minister eius Iosue filius Nun, puer, non recedebat de tabernaculo.
 Dixit autem Moyses ad Dominum: Praecipis ut educam populum istum: et non indicas mihi quem missurus es mecum, praesertim cum dixeris: Novi te ex nomine, et invenisti gratiam coram me.
 Si ergo inveni gratiam in conspectu tuo, ostende mihi faciem tuam, ut sciam te, et inveniam gratiam ante oculos tuos: respice populum tuum gentem hanc.
 Dixitque Dominus: Facies mea praecedet te, et requiem dabo tibi.
 Et ait Moyses: Si non tu ipse praecedas, ne educas nos de loco isto.
 In quo enim scire poterimus ego et populus tuus invenisse nos gratiam in conspectu tuo, nisi ambulaveris nobiscum, ut glorificemur ab omnibus populis qui habitant super terram?
 Dixit autem Dominus ad Moysen: Et verbum istud, quod locutus es, faciam: invenisti enim gratiam coram me, et teipsum novi ex nomine.
 Qui ait: Ostende mihi gloriam tuam.
 Respondit: Ego ostendam omne bonum tibi, et vocabo in nomine Domini coram te: et miserebor cui voluero, et clemens ero in quem mihi placuerit.
 Rursumque ait: Non poteris videre faciem meam: non enim videbit me homo et vivet.
 Et iterum: Ecce, inquit, est locus apud me, et stabis supra petram.
 Cumque transibit gloria mea, ponam te in foramine petrae, et protegam dextera mea, donec transeam:
 tollamque manum meam, et videbis posteriora mea: faciem autem meam videre non poteris.


Caput 34

 Ac deinceps: Praecide, ait, tibi duas tabulas lapideas instar priorum, et scribam super eas verba, quae habuerunt tabulae quas fregisti.
 Esto paratus mane, ut ascendas statim in montem Sinai, stabisque mecum super verticem montis.
 Nullus ascendat tecum, nec videatur quispiam per totum montem: boves quoque et oves non pascantur e contra.
 Excidit ergo duas tabulas lapideas, quales antea fuerant: et de nocte consurgens ascendit in montem Sinai, sicut praeceperat ei Dominus, portans secum tabulas.
 Cumque descendisset Dominus per nubem, stetit Moyses cum eo, invocans nomen Domini.
 Quo transeunte coram eo, ait: Dominator Domine Deus, misericors et clemens, patiens et multae miserationis, ac verax,
 qui custodis misericordiam in millia; qui aufers iniquitatem, et scelera, atque peccata, nullusque apud te per se innocens est; qui reddis iniquitatem patrum filiis, ac nepotibus in tertiam et quartam progeniem.
 Festinusque Moyses, curvatus est pronus in terram, et adorans
 ait: Si inveni gratiam in conspectu tuo, Domine, obsecro ut gradiaris nobiscum (populus enim durae cervicis est) et auferas iniquitates nostras atque peccata, nosque possideas.
 Respondit Dominus: Ego inibo pactum videntibus cunctis: signa faciam quae numquam visa sunt super terram, nec in ullis gentibus, ut cernat populus iste, in cuius es medio, opus Domini terribile quod facturus sum.
 Observa cuncta quae hodie mando tibi: ego ipse eiiciam ante faciem tuam Amorrhaeum, et Chananaeum, et Hethaeum, Pherezaeum quoque, et Hevaeum, et Iebusaeum.
 Cave ne umquam cum habitatoribus terrae illius iungas amicitias, quae sint tibi in ruinam:
 sed aras eorum destrue, confringe statuas, lucosque succide:
 noli adorare deum alienum. Dominus zelotes nomen eius; Deus est aemulator.
 Ne ineas pactum cum hominibus illarum regionum: ne, cum fornicati fuerint cum diis suis, et adoraverint simulacra eorum, vocet te quispiam ut comedas de immolatis.
 Nec uxorem de filiabus eorum accipies filiis tuis: ne, postquam ipsae fuerint fornicatae, fornicari faciant et filios tuos in deos suos.
 Deos conflatiles non facies tibi.
 Solemnitatem azymorum custodies. Septem diebus vesceris azymis, sicut praecepi tibi, in tempore mensis novorum: mense enim verni temporis egressus es de Aegypto.
 Omne quod aperit vulvam generis masculini, meum erit. De cunctis animantibus, tam de bobus, quam de ovibus, meum erit.
 Primogenitum asini redimes ove: sin autem nec pretium pro eo dederis, occidetur. Primogenitum filiorum tuorum redimes: nec apparebis in conspectu meo vacuus.
 Sex diebus operaberis; die septimo cessabis arare et metere.
 Solemnitatem hebdomadarum facies tibi in primitiis frugum messis tuae triticeae, et solemnitatem, quando redeunte anni tempore cuncta conduntur.
 Tribus temporibus anni apparebit omne masculinum tuum in conspectu omnipotentis Domini Dei Israel.
 Cum enim tulero gentes a facie tua, et dilatavero terminos tuos, nullus insidiabitur terrae tuae, ascendente te, et apparente in conspectu Domini Dei tui ter in anno.
 Non immolabis super fermento sanguinem hostiae meae: neque residebit mane de victima solemnitatis Phase.
 Primitias frugum terrae tuae offeres in domo Domini Dei tui. Non coques haedum in lacte matris suae.
 Dixitque Dominus ad Moysen: Scribe tibi verba haec, quibus et tecum et cum Israel pepigi foedus.
 Fuit ergo ibi cum Domino quadraginta dies et quadraginta noctes: panem non comedit, et aquam non bibit, et scripsit in tabulis verba foederis decem.
 Cumque descenderet Moyses de monte Sinai, tenebat duas tabulas testimonii, et ignorabat quod cornuta esset facies sua ex consortio sermonis Domini.
 Videntes autem Aaron et filii Israel cornutam Moysi faciem, timuerunt prope accedere.
 Vocatique ab eo, reversi sunt tam Aaron, quam principes synagogae. Et postquam locutus est ad eos,
 venerunt ad eum etiam omnes filii Israel: quibus praecepit cuncta quae audierat a Domino in monte Sinai.
 Impletisque sermonibus, posuit velamen super faciem suam.
 Quod ingressus ad Dominum, et loquens cum eo, auferebat donec exiret, et tunc loquebatur ad filios Israel omnia quae sibi fuerant imperata.
 Qui videbant faciem egredientis Moysi esse cornutam, sed operiebat ille rursus faciem suam, siquando loquebatur ad eos.


Caput 35

 Igitur congregata omni turba filiorum Israel, dixit ad eos: Haec sunt quae iussit Dominus fieri.
 Sex diebus facietis opus: septimus dies erit vobis sanctus, sabbatum, et requies Domini: qui fecerit opus in eo, occidetur.
 Non succendetis ignem in omnibus habitaculis vestris per diem sabbati.
 Et ait Moyses ad omnem catervam filiorum Israel: Iste est sermo quem praecepit Dominus, dicens:
 Separate apud vos primitias Domino. Omnis voluntarius et prono animo offerat eas Domino: aurum et argentum, et aes,
 hyacinthum et purpuram, coccumque bis tinctum, et byssum, pilos caprarum,
 pellesque arietum rubricatas, et ianthinas, ligna setim,
 et oleum ad luminaria concinnanda, et ut conficiatur unguentum, et thymiama suavissimum,
 lapides onychinos, et gemmas ad ornatum superhumeralis et rationalis.
 Quisque vestrum sapiens est, veniat, et faciat quod Dominus imperavit:
 tabernaculum scilicet, et tectum eius, atque operimentum, annulos, et tabulata cum vectibus, paxillos, et bases:
 arcam et vectes, propitiatorium, et velum, quod ante illud oppanditur:
 mensam cum vectibus et vasis, et propositionis panibus:
 candelabrum ad luminaria sustentanda, vasa illius et lucernas, et oleum ad nutrimenta ignium:
 altare thymiamatis, et vectes, et oleum unctionis et thymiama ex aromatibus: tentorium ad ostium tabernaculi:
 altare holocausti, et craticulam eius aeneam cum vectibus et vasis suis: labrum et basim eius:
 cortinas atrii cum columnis et basibus, tentorium in foribus vestibuli,
 paxillos tabernaculi et atrii cum funiculis suis:
 vestimenta, quorum usus est in ministerio sanctuarii, vestes Aaron pontificis ac filiorum eius, ut sacerdotio fungantur mihi.
 Egressaque omnis multitudo filiorum Israel de conspectu Moysi,
 obtulerunt mente promptissima atque devota primitias Domino, ad faciendum opus tabernaculi testimonii. Quidquid ad cultum et ad vestes sanctas necessarium erat,
 viri cum mulieribus praebuerunt, armillas et inaures, annulos et dextralia: omne vas aureum in donaria Domini separatum est.
 Si quis habebat hyacinthum, et purpuram, coccumque bis tinctum, byssum et pilos caprarum, pelles arietum rubricatas, et ianthinas,
 argenti, aerisque metalla, obtulerunt Domino, lignaque setim in varios usus.
 Sed et mulieres doctae, quae neverant, dederunt hyacinthum, purpuram, et vermiculum, ac byssum,
 et pilos caprarum, sponte propria cuncta tribuentes.
 Principes vero obtulerunt lapides onychinos, et gemmas ad superhumerale et rationale,
 aromataque et oleum ad luminaria concinnanda, et ad praeparandum unguentum, ac thymiama odoris suavissimi componendum.
 Omnes viri et mulieres mente devota obtulerunt donaria, ut fierent opera, quae iusserat Dominus per manum Moysi. Cuncti filii Israel voluntaria Domino dedicaverunt.
 Dixitque Moyses ad filios Israel: Ecce, vocavit Dominus ex nomine Beseleel filium Uri, filii Hur de tribu Iuda,
 implevitque eum spiritu Dei, sapientia et intelligentia, et scientia et omni doctrina,
 ad excogitandum, et faciendum opus in auro, et argento, et aere,
 sculpendisque lapidibus, et opere carpentario, quidquid fabre adinveniri potest,
 dedit in corde eius: Ooliab quoque filium Achisamech de tribu Dan:
 ambos erudivit sapientia, ut faciant opera abietarii, polymitarii, ac plumarii, de hyacintho ac purpura, coccoque bis tincto, et bysso, et texant omnia, ac nova quaeque reperiant.


Caput 36

 Fecit ergo Beseleel, et Ooliab, et omnis vir sapiens, quibus dedit Dominus sapientiam et intellectum, ut scirent fabre operari quae in usus sanctuarii necessaria sunt, et quae praecepit Dominus.
 Cumque vocasset eos Moyses et omnem eruditum virum, cui dederat Dominus sapientiam, et qui sponte sua obtulerant se ad faciendum opus,
 tradidit eis universa donaria filiorum Israel. Qui cum instarent operi, quotidie mane vota populus offerebat.
 Unde artifices venire compulsi,
 dixerunt Moysi: Plus offert populus quam necessarium est.
 Iussit ergo Moyses praeconis voce cantari: Nec vir, nec mulier quidquam offerat ultra in opere sanctuarii. Sicque cessatum est a muneribus offerendis,
 eo quod oblata sufficerent et superabundarent.
 Feceruntque omnes corde sapientes ad explendum opus tabernaculi, cortinas decem de bysso retorta, et hyacintho, et purpura, coccoque bis tincto, opere vario, et arte polymita:
 quarum una habebat in longitudine viginti octo cubitos, et in latitudine quatuor; una mensura erat omnium cortinarum.
 Coniunxitque cortinas quinque, alteram alteri, et alias quinque sibi invicem copulavit.
 Fecit et ansas hyacinthinas in ora cortinae unius ex utroque latere, et in ora cortinae alterius similiter,
 ut contra se invicem venirent ansae, et mutuo iungerentur.
 Unde et quinquaginta fudit circulos aureos, qui morderent cortinarum ansas, et fieret unum tabernaculum.
 Fecit et saga undecim de pilis caprarum ad operiendum tectum tabernaculi:
 unum sagum in longitudine habebat cubitos triginta, et in latitudine cubitos quatuor: unius mensurae erant omnia saga:
 quorum quinque iunxit seorsum, et sex alia separatim.
 Fecitque ansas quinquaginta in ora sagi unius, et quinquaginta in ora sagi alterius, ut sibi invicem iungerentur.
 Et fibulas aeneas quinquaginta, quibus necteretur tectum, ut unum pallium ex omnibus sagis fieret.
 Fecit et opertorium tabernaculi de pellibus arietum rubricatis: aliudque desuper velamentum de pellibus ianthinis.
 Fecit et tabulas tabernaculi de lignis setim stantes.
 Decem cubitorum erat longitudo tabulae unius: et unum ac semis cubitum latitudo retinebat.
 Binae incastraturae erant per singulas tabulas, ut altera alteri iungeretur. Sic fecit in omnibus tabernaculi tabulis.
 E quibus viginti ad plagam meridianam erant contra austrum,
 cum quadraginta basibus argenteis. Duae bases sub una tabula ponebantur ex utraque parte angulorum, ubi incastraturae laterum in angulis terminantur.
 Ad plagam quoque tabernaculi, quae respicit ad aquilonem, fecit viginti tabulas,
 cum quadraginta basibus argenteis, duas bases per singulas tabulas.
 Contra occidentem vero, id est, ad eam partem tabernaculi quae mare respicit, fecit sex tabulas,
 et duas alias per singulos angulos tabernaculi retro:
 quae iunctae erant a deorsum usque sursum, et in unam compaginem pariter ferebantur. Ita fecit ex utraque parte per angulos:
 ut octo essent simul tabulae, et haberent bases argenteas sedecim, binas scilicet bases sub singulis tabulis.
 Fecit et vectes de lignis setim, quinque ad continendas tabulas unius lateris tabernaculi,
 et quinque alios ad alterius lateris coaptandas tabulas: et extra hos, quinque alios vectes ad occidentalem plagam tabernaculi contra mare.
 Fecit quoque vectem alium, qui per medias tabulas ab angulo usque ad angulum perveniret.
 Ipsa autem tabulata deauravit, fusis basibus earum argenteis. Et circulos eorum fecit aureos, per quos vectes induci possent: quos et ipsos laminis aureis operuit.
 Fecit et velum de hyacintho, et purpura, vermiculo, ac bysso retorta, opere polymitario, varium atque distinctum:
 et quatuor columnas de lignis setim, quas cum capitibus deauravit, fusis basibus earum argenteis.
 Fecit et tentorium in introitu tabernaculi ex hyacintho, purpura, vermiculo, byssoque retorta, opere plumarii:
 et columnas quinque cum capitibus suis, quas operuit auro, basesque earum fudit aeneas.


Caput 37

 Fecit autem Beseleel et arcam de lignis setim, habentem duos semis cubitos in longitudine, et cubitum ac semissem in latitudine, altitudo quoque unius cubiti fuit et dimidii: vestivitque eam auro purissimo intus ac foris.
 Et fecit illi coronam auream per gyrum,
 conflans quatuor annulos aureos per quatuor angulos eius: duos annulos in latere uno, et duos in altero.
 Vectes quoque fecit de lignis setim, quos vestivit auro,
 et quos misit in annulos, qui erant in lateribus arcae ad portandum eam.
 Fecit et propitiatorium, id est, oraculum, de auro mundissimo, duorum cubitorum et dimidii in longitudine, et cubiti ac semis in latitudine.
 Duos etiam cherubim ex auro ductili, quos posuit ex utraque parte propitiatorii:
 cherub unum in summitate unius partis, et cherub alterum in summitate partis alterius: duos cherubim in singulis summitatibus propitiatorii,
 extendentes alas, et tegentes propitiatorium, seque mutuo et illud respicientes.
 Fecit et mensam de lignis setim in longitudine duorum cubitorum, et in latitudine unius cubiti, quae habebat in altitudine cubitum ac semissem.
 Circumdeditque eam auro mundissimo, et fecit illi labium aureum per gyrum,
 ipsique labio coronam auream interrasilem quatuor digitorum, et super eamdem, alteram coronam auream.
 Fudit et quatuor circulos aureos, quos posuit in quatuor angulis per singulos pedes mensae
 contra coronam: misitque in eos vectes, ut possit mensa portari.
 Ipsos quoque vectes fecit de lignis setim, et circumdedit eos auro.
 Et vasa ad diversos usus mensae, acetabula, phialas, et cyathos, et thuribula, ex auro puro, in quibus offerenda sunt libamina.
 Fecit et candelabrum ductile de auro mundissimo, de cuius vecte calami, scyphi, sphaerulaeque, ac lilia procedebant:
 sex in utroque latere, tres calami ex parte una, et tres ex altera:
 tres scyphi in nucis modum per calamos singulos, sphaerulaeque simul et lilia: et tres scyphi instar nucis in calamo altero, sphaerulaeque simul et lilia. Aequum erat opus sex calamorum, qui procedebant de stipite candelabri.
 In ipso autem vecte erant quatuor scyphi in nucis modum, sphaerulaeque per singulos simul et lilia:
 et sphaerulae sub duobus calamis per loca tria, qui simul sex fiunt calami procedentes de vecte uno.
 Et sphaerulae igitur, et calami ex ipso erant, universa ductilia ex auro purissimo.
 Fecit et lucernas septem cum emunctoriis suis, et vasa ubi ea, quae emuncta sunt, extinguantur, de auro mundissimo.
 Talentum auri appendebat candelabrum cum omnibus vasis suis.
 Fecit et altare thymiamatis de lignis setim, per quadrum singulos habens cubitos, et in altitudine duos: e cuius angulis procedebant cornua.
 Vestivitque illud auro purissimo cum craticula ac parietibus et cornibus.
 Fecitque ei coronam aureolam per gyrum, et duos annulos aureos sub corona per singula latera, ut mittantur in eos vectes, et possit altare portari.
 Ipsos autem vectes fecit de lignis setim, et operuit laminis aureis.
 Composuit et oleum ad sanctificationis unguentum, et thymiama de aromatibus mundissimis opere pigmentarii.


Caput 38

 Fecit et altare holocausti de lignis setim, quinque cubitorum per quadrum, et trium in altitudine:
 cuius cornua de angulis procedebant, operuitque illum laminis aeneis.
 Et in usus eius paravit ex aere vasa diversa, lebetes, forcipes, fuscinulas, uncinos, et ignium receptacula.
 Craticulamque eius in modum retis fecit aeneam, et subter eam in altaris medio arulam,
 fusis quatuor annulis per totidem retiaculi summitates, ad immittendos vectes ad portandum:
 quos et ipsos fecit de lignis setim, et operuit laminis aeneis:
 induxitque in circulos, qui in lateribus altaris eminebant. Ipsum autem altare non erat solidum, sed cavum ex tabulis, et intus vacuum.
 Fecit et labrum aeneum cum basi sua de speculis mulierum, quae excubabant in ostio tabernaculi.
 Fecit et atrium, in cuius australi plaga erant tentoria de bysso retorta, cubitorum centum,
 columnae aeneae viginti cum basibus suis, capita columnarum, et tota operis caelatura, argentea.
 Aeque ad septentrionalem plagam tentoria columnae, basesque et capita columnarum eiusdem mensurae, et operis ac metalli, erant.
 In ea vero plaga, quae ad occidentem respicit, fuerunt tentoria cubitorum quinquaginta, columnae decem cum basibus suis aeneae, et capita columnarum, et tota operis caelatura, argentea.
 Porro contra orientem quinquaginta cubitorum paravit tentoria:
 e quibus, quindecim cubitos columnarum trium, cum basibus suis, unum tenebat latus:
 et in parte altera (quia inter utraque introitum tabernaculi fecit) quindecim aeque cubitorum erant tentoria, columnaeque tres, et bases totidem.
 Cuncta atrii tentoria byssus retorta texuerat.
 Bases columnarum fuere aeneae, capita autem earum cum cunctis caelaturis suis argentea: sed et ipsas columnas atrii vestivit argento.
 Et in introitu eius opere plumario fecit tentorium ex hyacintho, purpura, vermiculo, ac bysso retorta, quod habebat viginti cubitos in longitudine, altitudo vero quinque cubitorum erat iuxta mensuram, quam cuncta atrii tentoria habebant.
 Columnae autem in ingressu fuere quatuor cum basibus aeneis, capitaque earum et caelaturae argenteae.
 Paxillos quoque tabernaculi et atrii per gyrum fecit aeneos.
 Haec sunt instrumenta tabernaculi testimonii, quae enumerata sunt iuxta praeceptum Moysi in caeremoniis Levitarum per manum Ithamar filii Aaron sacerdotis:
 quae Beseleel filius Uri filii Hur de tribu Iuda, Domino per Moysen iubente, compleverat,
 iuncto sibi socio Ooliab filio Achisamech de tribu Dan: qui et ipse artifex lignorum egregius fuit, et polymitarius atque plumarius ex hyacintho, purpura, vermiculo et bysso.
 Omne aurum quod expensum est in opere sanctuarii, et quod oblatum est in donariis, viginti novem talentorum fuit, et septingentorum triginta siclorum ad mensuram sanctuarii.
 Oblatum est autem ab his qui transierunt ad numerum a viginti annis et supra, de sexcentis tribus millibus et quingentis quinquaginta armatorum.
 Fuerunt praeterea centum talenta argenti e quibus conflatae sunt bases sanctuarii, et introitus, ubi velum pendet.
 Centum bases factae sunt de talentis centum, singulis talentis per bases singulas supputatis.
 De mille autem septingentis et septuaginta quinque, fecit capita columnarum, quas et ipsas vestivit argento.
 Aeris quoque oblata sunt talenta septuaginta duo millia, et quadringenti supra sicli,
 ex quibus fusae sunt bases in introitu tabernaculi testimonii, et altare aeneum cum craticula sua, omniaque vasa quae ad usum eius pertinent,
 et bases atrii tam in circuitu quam in ingressu eius, et paxilli tabernaculi atque atrii per gyrum.


Caput 39

 De hyacintho vero et purpura, vermiculo ac bysso, fecit vestes, quibus indueretur Aaron quando ministrabat in sanctis, sicut praecepit Dominus Moysi.
 Fecit igitur superhumerale de auro, hyacintho, et purpura, coccoque bis tincto, et bysso retorta,
 opere polymitario: inciditque bracteas aureas, et extenuavit in fila, ut possent torqueri cum priorum colorum subtegmine,
 duasque oras sibi invicem copulatas in utroque latere summitatum,
 et balteum ex eisdem coloribus, sicut praeceperat Dominus Moysi.
 Paravit et duos lapides onychinos, astrictos et inclusos auro, et sculptos arte gemmaria nominibus filiorum Israel:
 posuitque eos in lateribus superhumeralis in monimentum filiorum Israel, sicut praeceperat Dominus Moysi.
 Fecit et rationale opere polymito iuxta opus superhumeralis, ex auro, hyacintho, purpura, coccoque bis tincto, et bysso retorta:
 quadrangulum, duplex, mensurae palmi.
 Et posuit in eo gemmarum ordines quatuor. In primo versu erat sardius, topazius, smaragdus.
 In secundo, carbunculus, sapphirus, et iaspis.
 In tertio, ligurius, achates, et amethystus.
 In quarto, chrysolithus, onychinus, et beryllus, circumdati et inclusi auro per ordines suos.
 Ipsique lapides duodecim sculpti erant nominibus duodecim tribuum Israel, singuli per nomina singulorum.
 Fecerunt in rationali et catenulas sibi invicem cohaerentes, de auro purissimo:
 et duos uncinos, totidemque annulos aureos. Porro annulos posuerunt in utroque latere rationalis,
 e quibus penderent duae catenae aureae, quas inseruerunt uncinis, qui in superhumeralis angulis eminebant.
 Haec et ante et retro ita conveniebant sibi, ut superhumerale et rationale mutuo necterentur,
 stricta ad balteum et annulis fortius copulata, quos iungebat vitta hyacinthina, ne laxa fluerent, et a se invicem moverentur, sicut praecepit Dominus Moysi.
 Feceruntque quoque tunicam superhumeralis totam hyacinthinam,
 et capitium in superiori parte contra medium, oramque per gyrum capitii textilem:
 deorsum autem ad pedes mala punica ex hyacintho, purpura, vermiculo, ac bysso retorta:
 et tintinnabula de auro purissimo, quae posuerunt inter malogranata, in extrema parte tunicae per gyrum:
 tintinnabulum autem aureum, et malum punicum, quibus ornatus incedebat pontifex quando ministerio fungebatur, sicut praeceperat Dominus Moysi.
 Fecerunt et tunicas byssinas opere textili Aaron et filiis eius:
 et mitras cum coronulis suis ex bysso:
 feminalia quoque linea, byssina:
 cingulum vero de bysso retorta, hyacintho, purpura, ac vermiculo bis tincto, arte plumaria, sicut praeceperat Dominus Moysi.
 Fecerunt et laminam sacrae venerationis de auro purissimo, scripseruntque in ea opere gemmario, Sanctum Domini:
 et strinxerunt eam cum mitra vitta hyacinthina, sicut praeceperat Dominus Moysi.
 Perfectum est igitur omne opus tabernaculi et tecti testimonii: feceruntque filii Israel cuncta quae praeceperat Dominus Moysi.
 Et obtulerunt tabernaculum et tectum et universam supellectilem, annulos, tabulas, vectes, columnas ac bases,
 opertorium de pellibus arietum rubricatis, et aliud operimentum de ianthinis pellibus,
 velum; arcam, vectes, propitiatorium,
 mensam cum vasis suis et propositionis panibus;
 candelabrum, lucernas, et utensilia earum cum oleo;
 altare aureum, et unguentum, et thymiama ex aromatibus,
 et tentorium in introitu tabernaculi;
 altare aeneum, retiaculum, vectes, et vasa eius omnia; labrum cum basi sua; tentoria atrii, et columnas cum basibus suis;
 tentorium in introitu atrii, funiculosque illius et paxillos. Nihil ex vasis defuit, quae in ministerium tabernaculi, et in tectum foederis iussa sunt fieri.
 Vestes quoque, quibus sacerdotes utuntur in sanctuario, Aaron scilicet et filii eius,
 obtulerunt filii Israel, sicut praeceperat Dominus.
 Quae postquam Moyses cuncta vidit completa, benedixit eis.


Caput 40

 Locutusque est Dominus ad Moysen, dicens:
 Mense primo, prima die mensis, eriges tabernaculum testimonii,
 et pones in eo arcam, dimittesque ante illam velum:
 et illata mensa, pones super eam quae rite praecepta sunt. Candelabrum stabit cum lucernis suis,
 et altare aureum, in quo adoletur incensum, coram arca testimonii. Tentorium in introitu tabernaculi pones,
 et ante illud altare holocausti:
 labrum inter altare et tabernaculum, quod implebis aqua.
 Circumdabisque atrium tentoriis, et ingressum eius.
 Et assumpto unctionis oleo unges tabernaculum cum vasis suis, ut sanctificentur:
 altare holocausti et omnia vasa eius,
 labrum cum basi sua: omnia unctionis oleo consecrabis, ut sint Sancta sanctorum.
 Applicabisque Aaron et filios eius ad fores tabernaculi testimonii, et lotos aqua
 indues sanctis vestibus, ut ministrent mihi, et unctio eorum in sacerdotium sempiternum proficiat.
 Fecitque Moyses omnia quae praeceperat Dominus.
 Igitur mense primo anni secundi, prima die mensis, collocatum est tabernaculum.
 Erexitque Moyses illud, et posuit tabulas ac bases et vectes, statuitque columnas,
 et expandit tectum super tabernaculum, imposito desuper operimento, sicut Dominus imperaverat.
 Posuit et testimonium in arca, subditis infra vectibus, et oraculum desuper.
 Cumque intulisset arcam in tabernaculum, appendit ante eam velum ut expleret Domini iussionem.
 Posuit et mensam in tabernaculo testimonii ad plagam septentrionalem extra velum,
 ordinatis coram propositionis panibus, sicut praeceperat Dominus Moysi.
 Posuit et candelabrum in tabernaculo testimonii e regione mensae in parte australi,
 locatis per ordinem lucernis, iuxta praeceptum Domini.
 Posuit et altare aureum sub tecto testimonii contra velum,
 et adolevit super eo incensum aromatum, sicut iusserat Dominus Moysi.
 Posuit et tentorium in introitu tabernaculi testimonii,
 et altare holocausti in vestibulo testimonii, offerens in eo holocaustum, et sacrificia, ut Dominus imperaverat.
 Labrum quoque statuit inter tabernaculum testimonii et altare, implens illud aqua.
 Laveruntque Moyses et Aaron ac filii eius manus suas et pedes,
 cum ingrederentur tectum foederis, et accederent ad altare, sicut praeceperat Dominus Moysi.
 Erexit et atrium per gyrum tabernaculi et altaris, ducto in introitu eius tentorio. Postquam omnia perfecta sunt,
 operuit nubes tabernaculum testimonii, et gloria Domini implevit illud.
 Nec poterat Moyses ingredi tectum foederis, nube operiente omnia, et maiestate Domini coruscante, quia cuncta nubes operuerat.
 Siquando nubes tabernaculum deserebat, proficiscebantur filii Israel per turmas suas:
 si pendebat desuper, manebant in eodem loco.
 Nubes quippe Domini incubabat per diem tabernaculo, et ignis in nocte, videntibus cunctis populis Israel per cunctas mansiones suas.


Liber Leviticus



Caput 1

 Vocavit autem Moysen, et locutus est ei Dominus de tabernaculo testimonii, dicens:
 Loquere filiis Israel, et dices ad eos: Homo, qui obtulerit ex vobis hostiam Domino de pecoribus, id est, de bobus et ovibus offerens victimas,
 si holocaustum fuerit eius oblatio, ac de armento: masculum immaculatum offeret ad ostium tabernaculi testimonii, ad placandum sibi Dominum:
 ponetque manum super caput hostiae, et acceptabilis erit, atque in expiationem eius proficiens.
 Immolabitque vitulum coram Domino, et offerent filii Aaron sacerdotes sanguinem eius, fundentes per altaris circuitum, quod est ante ostium tabernaculi:
 detractaque pelle hostiae, artus in frusta concident.
 Et subiicient in altari ignem, strue lignorum ante composita:
 et membra quae sunt caesa, desuper ordinantes, caput videlicet, et cuncta quae adhaerent iecori,
 intestinis et pedibus lotis aqua: adolebitque ea sacerdos super altare in holocaustum et suavem odorem Domino.
 Quod si de pecoribus oblatio est, de ovibus sive de capris holocaustum, masculum absque macula offeret:
 immolabitque ad latus altaris, quod respicit ad aquilonem, coram Domino: sanguinem vero illius fundent super altare filii Aaron per circuitum:
 dividentque membra, caput, et omnia quae adhaerent iecori, et ponent super ligna, quibus subiiciendus est ignis:
 intestina vero et pedes lavabunt aqua. Et oblata omnia adolebit sacerdos super altare in holocaustum et odorem suavissimum Domino.
 Si autem de avibus, holocausti oblatio fuerit Domino, de turturibus, aut pullis columbae,
 offeret eam sacerdos ad altare: et retorto ad collum capite, ac rupto vulneris loco, decurrere faciet sanguinem super crepidinem altaris:
 vesiculam vero gutturis, et plumas proiiciet prope altare ad orientalem plagam, in loco in quo cineres effundi solent,
 confringetque ascellas eius, et non secabit, neque ferro dividet eam, et adolebit super altare, lignis igne supposito. Holocaustum est et oblatio suavissimi odoris Domino.


Caput 2

 Anima cum obtulerit oblationem sacrificii Domino, simila erit eius oblatio; fundetque super eam oleum, et ponet thus,
 ac deferet ad filios Aaron sacerdotes: quorum unus tollet pugillum plenum similae et olei, ac totum thus, et ponet memoriale super altare in odorem suavissimum Domino.
 Quod autem reliquum fuerit de sacrificio, erit Aaron et filiorum eius, Sanctum sanctorum de oblationibus Domini.
 Cum autem obtuleris sacrificium coctum in clibano: de simila, panes scilicet absque fermento, conspersos oleo, et lagana azyma oleo lita.
 Si oblatio tua fuerit de sartagine, similae conspersae oleo et absque fermento,
 divides eam minutatim, et fundes super eam oleum.
 Sin autem de craticula fuerit sacrificium, aeque simila oleo conspergetur:
 quam offerens Domino, trades manibus sacerdotis.
 Qui cum obtulerit eam, tollet memoriale de sacrificio, et adolebit super altare in odorem suavitatis Domino:
 quidquid autem reliquum est, erit Aaron, et filiorum eius, Sanctum sanctorum de oblationibus Domini.
 Omnis oblatio quae offeretur Domino, absque fermento fiet, nec quidquam fermenti ac mellis adolebitur in sacrificio Domino.
 Primitias tantum eorum offeretis ac munera: super altare vero non imponentur in odorem suavitatis.
 Quidquid obtuleris sacrificii, sale condies, nec auferes sal foederis Dei tui de sacrificio tuo: in omni oblatione tua offeres sal.
 Si autem obtuleris munus primarum frugum tuarum Domino de spicis adhuc virentibus, torrebis igni, et confringes in morem farris, et sic offeres primitias tuas Domino,
 fundens supra oleum, et thus imponens, quia oblatio Domini est:
 de qua adolebit sacerdos in memoriam muneris partem farris fracti, et olei, ac totum thus.


Caput 3

 Quod si hostia pacificorum fuerit eius oblatio, et de bobus voluerit offerre, marem sive feminam, immaculata offeret coram Domino.
 Ponetque manum super caput victimae suae, quae immolabitur in introitu tabernaculi testimonii, fundentque filii Aaron sacerdotes sanguinem per altaris circuitum.
 Et offerent de hostia pacificorum in oblationem Domino, adipem qui operit vitalia, et quidquid pinguedinis est intrinsecus:
 duos renes cum adipe quo teguntur ilia, et reticulum iecoris cum renunculis.
 Adolebuntque ea super altare in holocaustum, lignis igne supposito, in oblationem suavissimi odoris Domino.
 Si vero de ovibus fuerit eius oblatio et pacificorum hostia, sive masculum obtulerit, sive feminam, immaculata erunt.
 Si agnum obtulerit coram Domino,
 ponet manum suam super caput victimae suae: quae immolabitur in vestibulo tabernaculi testimonii: fundentque filii Aaron sanguinem eius per circuitum altaris.
 Et offerent de pacificorum hostia sacrificium Domino: adipem et caudam totam
 cum renibus, et pinguedinem quae operit ventrem atque universa vitalia, et utrumque renunculum cum adipe qui est iuxta ilia, reticulumque iecoris cum renunculis.
 Et adolebit ea sacerdos super altare in pabulum ignis et oblationis Domini.
 Si capra fuerit eius oblatio, et obtulerit eam Domino,
 ponet manum suam super caput eius: immolabitque eam in introitu tabernaculi testimonii, et fundent filii Aaron sanguinem eius per altaris circuitum.
 Tollentque ex ea in pastum ignis dominici, adipem qui operit ventrem, et qui tegit universa vitalia:
 duos renunculos cum reticulo, quod est super eos iuxta ilia, et arvinam iecoris cum renunculis:
 adolebitque ea super altare sacerdos in alimoniam ignis, et suavissimi odoris. Omnis adeps, Domini erit
 iure perpetuo in generationibus, et cunctis habitaculis vestris: nec sanguinem nec adipem omnino comedetis.


Caput 4

 Locutusque est Dominus ad Moysen, dicens:
 Loquere filiis Israel: Anima, quae peccaverit per ignorantiam, et de universis mandatis Domini, quae praecepit ut non fierent, quippiam fecerit:
 si sacerdos, qui unctus est, peccaverit, delinquere faciens populum, offeret pro peccato suo vitulum immaculatum Domino:
 et adducet illum ad ostium tabernaculi testimonii coram Domino, ponetque manum super caput eius, et immolabit eum Domino.
 Hauriet quoque de sanguine vituli, inferens illum in tabernaculum testimonii.
 Cumque intinxerit digitum in sanguine, asperget eo septies coram Domino contra velum sanctuarii.
 Ponetque de eodem sanguine super cornua altaris thymiamatis gratissimi Domino, quod est in tabernaculo testimonii: omnem autem reliquum sanguinem fundet in basim altaris holocausti in introitu tabernaculi.
 Et adipem vituli auferet pro peccato, tam eum qui vitalia operit quam omnia quae intrinsecus sunt:
 duos renunculos et reticulum quod est super eos iuxta ilia, et adipem iecoris cum renunculis,
 sicut aufertur de vitulo hostiae pacificorum: et adolebit ea super altare holocausti.
 Pellem vero et omnes carnes, cum capite et pedibus et intestinis et fimo,
 et reliquo corpore, efferet extra castra in locum mundum, ubi cineres effundi solent: incendetque ea super lignorum struem, quae in loco effusorum cinerum cremabuntur.
 Quod si omnis turba Israel ignoraverit, et per imperitiam fecerit quod contra mandatum Domini est,
 et postea intellexerit peccatum suum, offeret pro peccato suo vitulum, adducetque eum ad ostium tabernaculi.
 Et ponent seniores populi manus super caput eius coram Domino. Immolatoque vitulo in conspectu Domini,
 inferet sacerdos, qui unctus est, de sanguine eius in tabernaculum testimonii,
 tincto digito aspergens septies contra velum.
 Ponetque de eodem sanguine in cornibus altaris, quod est coram Domino in tabernaculo testimonii: reliquum autem sanguinem fundet iuxta basim altaris holocaustorum, quod est in ostio tabernaculi testimonii.
 Omnemque eius adipem tollet, et adolebit super altare:
 sic faciens et de hoc vitulo quomodo fecit et prius: et rogante pro eis sacerdote, propitius erit eis Dominus.
 Ipsum autem vitulum efferet extra castra, atque comburet sicut et priorem vitulum: quia est pro peccato multitudinis.
 Si peccaverit princeps, et fecerit unum e pluribus per ignorantiam, quod Domini lege prohibetur:
 et postea intellexerit peccatum suum, offeret hostiam Domino, hircum de capris immaculatum.
 Ponetque manum suam super caput eius: cumque immolaverit eum loco ubi solet mactari holocaustum coram Domino, quia pro peccato est,
 tinget sacerdos digitum in sanguine hostiae pro peccato, tangens cornua altaris holocausti, et reliquum fundens ad basim eius.
 Adipem vero adolebit supra, sicut in victimis pacificorum fieri solet: rogabitque pro eo sacerdos, et pro peccato eius, et dimittetur ei.
 Quod si peccaverit anima per ignorantiam, de populo terrae, ut faciat quidquam de his, quae Domini lege prohibentur, atque delinquat,
 et cognoverit peccatum suum, offeret capram immaculatam.
 Ponetque manum super caput hostiae quae pro peccato est, et immolabit eam in loco holocausti.
 Tolletque sacerdos de sanguine in digito suo: et tangens cornua altaris holocausti, reliquum fundet ad basim eius.
 Omnem autem adipem auferens, sicut auferri solet de victimis pacificorum, adolebit super altare in odorem suavitatis Domino: rogabitque pro eo, et dimittetur ei.
 Sin autem de pecoribus obtulerit victimam pro peccato, ovem scilicet immaculatam:
 ponet manum super caput eius, et immolabit eam in loco ubi solent caedi holocaustorum hostiae.
 Sumetque sacerdos de sanguine eius digito suo, et tangens cornua altaris holocausti, reliquum fundet ad basim eius.
 Omnem quoque adipem auferens, sicut auferri solet adeps arietis, qui immolatur pro pacificis, cremabit super altare in incensum Domini: rogabitque pro eo, et pro peccato eius, et dimittetur ei.


Caput 5

 Si peccaverit anima, et audierit vocem iurantis, testisque fuerit quod aut ipse vidit, aut conscius est: nisi indicaverit, portabit iniquitatem suam.
 Anima quae tetigerit aliquid immundum, sive quod occisum a bestia est, aut per se mortuum, aut quodlibet aliud reptile: et oblita fuerit immunditiae suae, rea est, et deliquit:
 et si tetigerit quidquam de immunditia hominis iuxta omnem impuritatem, qua pollui solet, oblitaque cognoverit postea, subiacebit delicto.
 Anima, quae iuraverit, et protulerit labiis suis, ut vel male quid faceret, vel bene, et idipsum iuramento et sermone firmaverit, oblitaque postea intellexerit delictum suum,
 agat poenitentiam pro peccato,
 et offerat de gregibus agnam sive capram, orabitque pro ea sacerdos et pro peccato eius.
 Sin autem non potuerit offerre pecus, offerat duos turtures, vel duos pullos columbarum Domino, unum pro peccato, et alterum in holocaustum,
 dabitque eos sacerdoti: qui primum offerens pro peccato, retorquebit caput eius ad pennulas, ita ut collo haereat, et non penitus abrumpatur.
 Et asperget de sanguine eius parietem altaris; quidquid autem reliquum fuerit, faciet distillare ad fundamentum eius, quia pro peccato est.
 Alterum vero adolebit in holocaustum, ut fieri solet: rogabitque pro eo sacerdos et pro peccato eius, et dimittetur ei.
 Quod si non quiverit manus eius duos offerre turtures, aut duos pullos columbarum, offeret pro peccato suo similae partem ephi decimam: non mittet in eam oleum, nec thuris aliquid imponet, quia pro peccato est.
 Tradetque eam sacerdoti: qui plenum ex ea pugillum hauriens, cremabit super altare in monimentum eius qui obtulerit,
 rogans pro illo et expians: reliquam vero partem ipse habebit in munere.
 Locutusque est Dominus ad Moysen, dicens:
 Anima si praevaricans caeremonias, per errorem, in his quae Domino sunt sanctificata, peccaverit, offeret pro delicto suo arietem immaculatum de gregibus, qui emi potest duobus siclis, iuxta pondus sanctuarii:
 ipsumque quod intulit damni restituet, et quintam partem ponet supra, tradens sacerdoti, qui rogabit pro eo offerens arietem, et dimittetur ei.
 Anima si peccaverit per ignorantiam, feceritque unum ex his quae Domini lege prohibentur, et peccati rea intellexerit iniquitatem suam,
 offeret arietem immaculatum de gregibus sacerdoti, iuxta mensuram aestimationemque peccati: qui orabit pro eo, quia nesciens fecerit: et dimittetur ei,
 quia per errorem deliquit in Dominum.


Caput 6

 Locutus est Dominus ad Moysen, dicens:
 Anima quae peccaverit, et contempto Domino, negaverit proximo suo depositum quod fidei eius creditum fuerat, vel vi aliquid extorserit, aut calumniam fecerit,
 sive rem perditam invenerit, et inficians insuper peieraverit, et quodlibet aliud ex pluribus fecerit, in quibus solent peccare homines,
 convicta delicti,
 reddet omnia, quae per fraudem voluit obtinere, integra, et quintam insuper partem domino cui damnum intulerat.
 Pro peccato autem suo offeret arietem immaculatum de grege, et dabit eum sacerdoti, iuxta aestimationem mensuramque delicti:
 qui rogabit pro eo coram Domino, et dimittetur illi pro singulis quae faciendo peccavit.
 Locutusque est Dominus ad Moysen, dicens:
 Praecipe Aaron et filiis eius: Haec est lex holocausti: cremabitur in altari tota nocte usque mane: ignis ex eodem altari erit.
 Vestietur tunica sacerdos et feminalibus lineis: tolletque cineres, quos vorans ignis exussit, et ponens iuxta altare,
 spoliabitur prioribus vestimentis, indutusque aliis, efferret eos extra castra, et in loco mundissimo usque ad favillam consumi faciet.
 Ignis autem in altari semper ardebit, quem nutriet sacerdos subiiciens ligna mane per singulos dies, et imposito holocausto, desuper adolebit adipes pacificorum.
 Ignis est iste perpetuus, qui numquam deficiet in altari.
 Haec est lex sacrificii et libamentorum, quae offerent filii Aaron coram Domino, et coram altari.
 Tollet sacerdos pugillum similae, quae conspersa est oleo, et totum thus, quod super similam positum est: adolebitque illud in altari in monimentum odoris suavissimi Domino:
 reliquam autem partem similae comedet Aaron cum filiis suis, absque fermento: et comedet in loco sancto atrii tabernaculi.
 Ideo autem non fermentabitur, quia pars eius in Domini offertur incensum. Sanctum sanctorum erit, sicut pro peccato atque delicto.
 Mares tantum stirpis Aaron comedent illud. Legitimum ac sempiternum erit in generationibus vestris de sacrificiis Domini: omnis qui tetigerit illa, sanctificabitur.
 Locutusque est Dominus ad Moysen, dicens:
 Haec est oblatio Aaron, et filiorum eius, quam offerre debent Domino in die unctionis suae. Decimam partem ephi offerent similae in sacrificio sempiterno, medium eius mane, et medium eius vespere:
 quae in sartagine oleo conspersa frigetur. Offeret autem eam calidam in odorem suavissimum Domino
 sacerdos, qui iure patri successerit, et tota cremabitur in altari.
 Omne enim sacrificium sacerdotum igne consumetur, nec quisquam comedet ex eo.
 Locutus est autem Dominus ad Moysen, dicens:
 Loquere Aaron et filiis eius: Ista est lex hostiae pro peccato: in loco ubi offertur holocaustum, immolabitur coram Domino. Sanctum sanctorum est.
 Sacerdos, qui offert, comedet eam in loco sancto, in atrio tabernaculi.
 Quidquid tetigerit carnes eius, sanctificabitur. Si de sanguine illius vestis fuerit aspersa, lavabitur in loco sancto.
 Vas autem fictile, in quo cocta est, confringetur; quod si vas aeneum fuerit, defricabitur, et lavabitur aqua.
 Omnis masculus de genere sacerdotali vescetur de carnibus eius, quia Sanctum sanctorum est.
 Hostia enim quae caeditur pro peccato, cuius sanguis infertur in tabernaculum testimonii ad expiandum in sanctuario, non comedetur, sed comburetur igni.


Caput 7

 Haec quoque lex hostiae pro delicto, Sancta sanctorum est:
 idcirco ubi immolabitur holocaustum, mactabitur et victima pro delicto: sanguis eius per gyrum altaris fundetur.
 Offerent ex ea caudam et adipem qui operit vitalia:
 duos renunculos, et pinguedinem quae iuxta ilia est, reticulumque iecoris cum renunculis.
 Et adolebit ea sacerdos super altare: incensum est Domini pro delicto.
 Omnis masculus de sacerdotali genere, in loco sancto vescetur his carnibus, quia Sanctum sanctorum est.
 Sicut pro peccato offertur hostia, ita et pro delicto: utriusque hostiae lex una erit: ad sacerdotem, qui eam obtulerit, pertinebit.
 Sacerdos qui offert holocausti victimam, habebit pellem eius.
 Et omne sacrificium similae, quod coquitur in clibano, et quidquid in craticula, vel in sartagine praeparatur, eius erit sacerdotis a quo offertur:
 sive oleo conspersa, sive arida fuerint, cunctis filiis Aaron mensura aequa per singulos dividetur.
 Haec est lex hostiae pacificorum quae offertur Domino.
 Si pro gratiarum actione oblatio fuerit, offerent panes absque fermento conspersos oleo, et lagana azyma uncta oleo, coctamque similam, et collyridas olei admistione conspersas:
 panes quoque fermentatos cum hostia gratiarum, quae immolatur pro pacificis:
 ex quibus unus pro primitiis offeretur Domino, et erit sacerdotis qui fundet hostiae sanguinem,
 cuius carnes eadem comedentur die, nec remanebit ex eis quidquam usque mane.
 Si voto, vel sponte quispiam obtulerit hostiam, eadem similiter edetur die: sed et si quid in crastinum remanserit, vesci licitum est:
 quidquid autem tertius invenerit dies, ignis absumet.
 Si quis de carnibus victimae pacificorum die tertio comederit, irrita fiet oblatio, nec proderit offerenti: quin potius quaecumque anima tali se edulio contaminaverit, praevaricationis rea erit.
 Caro, quae aliquid tetigerit immundum, non comedetur, sed comburetur igni: qui fuerit mundus, vescetur ex ea.
 Anima polluta quae ederit de carnibus hostiae pacificorum, quae oblata est Domino, peribit de populis suis.
 Et quae tetigerit immunditiam hominis, vel iumenti, sive omnis rei quae polluere potest, et comederit de huiuscemodi carnibus, interibit de populis suis.
 Locutusque est Dominus ad Moysen, dicens:
 Loquere filiis Israel: Adipem ovis, et bovis, et caprae non comedetis.
 Adipem cadaveris morticini, et eius animalis, quod a bestia captum est, habebitis in varios usus.
 Si quis adipem, qui offerri debet in incensum Domini, comederit, peribit de populo suo.
 Sanguinem quoque omnis animalis non sumetis in cibo, tam de avibus quam de pecoribus.
 Omnis anima, quae ederit sanguinem, peribit de populis suis.
 Locutusque est Dominus ad Moysen, dicens:
 Loquere filiis Israel, dicens: Qui offert victimam pacificorum Domino, offerat simul et sacrificium, id est, libamenta eius.
 Tenebit manibus adipem hostiae, et pectusculum: cumque ambo oblata Domino consecraverit, tradet sacerdoti,
 qui adolebit adipem super altare, pectusculum autem erit Aaron et filiorum eius.
 Armus quoque dexter de pacificorum hostiis cedet in primitias sacerdotis.
 Qui obtulerit sanguinem et adipem filiorum Aaron, ipse habebit et armum dextrum in portione sua.
 Pectusculum enim elevationis, et armum separationis, tuli a filiis Israel de hostiis eorum pacificis, et dedi Aaron sacerdoti, et filiis eius, lege perpetua, ab omni populo Israel.
 Haec est unctio Aaron et filiorum eius in caeremoniis Domini die qua obtulit eos Moyses, ut sacerdotio fungerentur,
 et quae praecepit eis dari Dominus a filiis Israel religione perpetua in generationibus suis.
 Ista est lex holocausti, et sacrificii pro peccato atque delicto, et pro consecratione et pacificorum victimis,
 quam constituit Dominus Moysi in monte Sinai, quando mandabit filiis Israel ut offerrent oblationes suas Domino in deserto Sinai.


Caput 8

 Locutusque est Dominus ad Moysen, dicens:
 Tolle Aaron cum filiis suis, vestes eorum, et unctionis oleum, vitulum pro peccato, duos arietes, canistrum cum azymis:
 et congregabis omnem coetum ad ostium tabernaculi.
 Fecit Moyses ut Dominus imperaverat. Congregataque omni turba ante fores tabernaculi,
 ait: Iste est sermo, quem iussit Dominus fieri.
 Statimque obtulit Aaron et filios eius. Cumque lavisset eos,
 vestivit pontificem subucula linea, accingens eum balteo, et induens eum tunica hyacinthina, et desuper humerale imposuit,
 quod astringens cingulo aptavit rationali, in quo erat Doctrina et Veritas.
 Cidari quoque texit caput: et super eam, contra frontem, posuit laminam auream consecratam in sanctificatione, sicut praeceperat ei Dominus.
 Tulit et unctionis oleum, quo linivit tabernaculum cum omni supellectili sua.
 Cumque sanctificans aspersisset altare septem vicibus, unxit illud, et omnia vasa eius, labrumque cum basi sua sanctificavit oleo.
 Quod fundens super caput Aaron, unxit eum, et consecravit:
 filios quoque eius oblatos vestivit tunicis lineis, et cinxit balteis, imposuitque mitras, ut iusserat Dominus.
 Obtulit et vitulum pro peccato: cumque super caput eius posuisset Aaron et filii eius manus suas,
 immolavit eum, hauriens sanguinem, et tincto digito, tetigit cornua altaris per gyrum: quo expiato et sanctificato, fudit reliquum sanguinem ad fundamenta eius.
 Adipem vero qui erat super vitalia, et reticulum iecoris, duosque renunculos, cum arvinulis suis, adolevit super altare:
 vitulum cum pelle, et carnibus, et fimo, cremans extra castra, sicut praeceperat Dominus.
 Obtulit et arietem in holocaustum: super cuius caput cum imposuissent Aaron et filii eius manus suas,
 immolavit eum, et fudit sanguinem eius per circuitum altaris.
 Ipsumque arietem in frusta concidens, caput eius, et artus, et adipem adolevit igni,
 lotis prius intestinis et pedibus: totumque simul arietem incendit super altare, eo quod esset holocaustum suavissimi odoris Domino, sicut praeceperat ei.
 Obtulit et arietem secundum in consecratione sacerdotum, posueruntque super caput eius Aaron et filii eius manus suas:
 quem cum immolasset Moyses, sumens de sanguine eius, tetigit extremum auriculae dextrae Aaron, et pollicem manus eius dextrae, similiter et pedis.
 Obtulit et filios Aaron: cumque de sanguine arietis immolati tetigisset extremum auriculae singulorum dextrae, et pollices manus ac pedis dextri, reliquum fudit super altare per circuitum:
 adipem vero, et caudam, omnemque pinguedinem quae operit intestina, reticulumque iecoris, et duos renes cum adipibus suis et armo dextro separavit.
 Tollens autem de canistro azymorum, quod erat coram Domino, panem absque fermento, et collyridam conspersam oleo, laganumque, posuit super adipes, et armum dextrum,
 tradens simul omnia Aaron et filiis eius. Qui postquam levaverunt ea coram Domino,
 rursum suscepta de manibus eorum, adolevit super altare holocausti, eo quod consecrationis esset oblatio, in odorem suavitatis, sacrificii Domino.
 Tulitque pectusculum, elevans illud coram Domino, de ariete consecrationis in partem suam, sicut praeceperat ei Dominus.
 Assumensque unguentum, et sanguinem qui erat in altari, aspersit super Aaron et vestimenta eius, et super filios illius ac vestes eorum.
 Cumque sanctificasset eos in vestitu suo, praecepit eis, dicens: Coquite carnes ante fores tabernaculi, et ibi comedite eas; panes quoque consecrationis edite, qui positi sunt in canistro, sicut praecepit mihi Dominus, dicens: Aaron et filii eius comedent eos:
 quidquid autem reliquum fuerit de carne et panibus, ignis absumet.
 De ostio quoque tabernaculi non exibitis septem diebus, usque ad diem quo complebitur tempus consecrationis vestrae; septem enim diebus finitur consecratio:
 sicut et impraesentiarum factum est, ut ritus sacrificii compleretur.
 Die ac nocte manebitis in tabernaculo observantes custodias Domini, ne moriamini: sic enim mihi praeceptum est.
 Feceruntque Aaron et filii eius cuncta quae locutus est Dominus per manum Moysi.


Caput 9

 Facto autem octavo die, vocavit Moyses Aaron, et filios eius, ac maiores natu Israel, dixitque ad Aaron:
 Tolle de armento vitulum pro peccato, et arietem in holocaustum, utrumque immaculatum, et offer illos coram Domino.
 Et ad filios Israel loqueris: Tollite hircum pro peccato, et vitulum, atque agnum, anniculos, et sine macula in holocaustum,
 bovem et arietem pro pacificis: et immolate eos coram Domino, in sacrificio singulorum similam conspersam oleo offerentes: hodie enim Dominus apparebit vobis.
 Tulerunt ergo cuncta quae iusserat Moyses ad ostium tabernaculi: ubi cum omnis multitudo astaret,
 ait Moyses: Iste est sermo, quem praecepit Dominus: facite, et apparebit vobis gloria eius.
 Et dixit ad Aaron: Accede ad altare, et immola pro peccato tuo: offer holocaustum, et deprecare pro te et pro populo: cumque mactaveris hostiam populi, ora pro eo, sicut praecepit Dominus.
 Statimque Aaron accedens ad altare, immolavit vitulum pro peccato suo:
 cuius sanguinem obtulerunt ei filii sui: in quo tingens digitum, tetigit cornua altaris, et fudit residuum ad basim eius.
 Adipemque, et renunculos, ac reticulum iecoris, quae sunt pro peccato, adolevit super altare, sicut praeceperat Dominus Moysi:
 carnes vero et pellem eius extra castra combussit igni.
 Immolavit et holocausti victimam: obtuleruntque ei filii sui sanguinem eius, quem fudit per altaris circuitum.
 Ipsam etiam hostiam in frusta concisam, cum capite et membris singulis obtulerunt; quae omnia super altare cremavit igni,
 lotis aqua prius intestinis et pedibus.
 Et pro peccato populi offerens, mactavit hircum: expiatoque altari,
 fecit holocaustum,
 addens in sacrificio libamenta, quae pariter offeruntur, et adolens ea super altare, absque caeremoniis holocausti matutini.
 Immolavit et bovem atque arietem, hostias pacificas populi: obtuleruntque ei filii sui sanguinem, quem fudit super altare in circuitum.
 Adipem autem bovis, et caudam arietis, renunculosque cum adipibus suis, et reticulum iecoris,
 posuerunt super pectora: cumque cremati essent adipes super altare,
 pectora eorum, et armos dextros separavit Aaron, elevans coram Domino, sicut praeceperat Moyses.
 Et extendens manus ad populum, benedixit ei. Sicque completis hostiis pro peccato, et holocaustis, et pacificis, descendit.
 Ingressi autem Moyses et Aaron in tabernaculum testimonii, et deinceps egressi, benedixerunt populo. Apparuitque gloria Domini omni multitudini:
 et ecce egressus ignis a Domino, devoravit holocaustum, et adipes qui erant super altare. Quod cum vidissent turbae, laudaverunt Dominum, ruentes in facies suas.


Caput 10

 Arreptisque Nadab et Abiu filii Aaron thuribulis, posuerunt ignem, et incensum desuper, offerentes coram Domino ignem alienum: quod eis praeceptum non erat.
 Egressusque ignis a Domino, devoravit eos, et mortui sunt coram Domino.
 Dixitque Moyses ad Aaron: Hoc est quod locutus est Dominus: Sanctificabor in iis qui appropinquant mihi, et in conspectu omnis populi glorificabor. Quod audiens tacuit Aaron.
 Vocatis autem Moyses Misaele et Elisaphan filiis Oziel, patrui Aaron, ait ad eos: Ite, et tollite fratres vestros de conspectu sanctuarii, et asportate extra castra.
 Confestimque pergentes, tulerunt eos sicut iacebant, vestitos lineis tunicis, et eiecerunt foras, ut sibi fuerat imperatum.
 Locutusque est Moyses ad Aaron, et ad Eleazar, et Ithamar, filios eius: Capita vestra nolite nudare, et vestimenta nolite scindere, ne forte moriamini, et super omnem coetum oriatur indignatio. Fratres vestri, et omnis domus Israel, plangant incendium quod Dominus suscitavit:
 vos autem non egrediemini fores tabernaculi, alioquin peribitis: oleum quippe sanctae unctionis est super vos. Qui fecerunt omnia iuxta praeceptum Moysi.
 Dixit quoque Dominus ad Aaron:
 Vinum, et omne quod inebriare potest, non bibetis tu et filii tui, quando intratis in tabernaculum testimonii, ne moriamini: quia praeceptum sempiternum est in generationes vestras:
 et ut habeatis scientiam discernendi inter sanctum et profanum, inter pollutum et mundum;
 doceatisque filios Israel omnia legitima mea quae locutus est Dominus ad eos per manum Moysi.
 Locutusque est Moyses ad Aaron, et ad Eleazar, et Ithamar, filios eius, qui erant residui: Tollite sacrificium, quod remansit de oblatione Domini, et comedite illud absque fermento iuxta altare, quia Sanctum sanctorum est.
 Comedetis autem in loco sancto: quod datum est tibi et filiis tuis de oblationibus Domini, sicut praeceptum est mihi.
 Pectusculum quoque quod oblatum est, et armum qui separatus est, edetis in loco mundissimo tu et filii tui, et filiae tuae tecum: tibi enim ac liberis tuis reposita sunt de hostiis salutaribus filiorum Israel:
 eo quod armum et pectus, et adipes qui cremantur in altari, elevaverunt coram Domino, et pertineant ad te, et ad filios tuos, lege perpetua, sicut praecepit Dominus.
 Inter haec, hircum, qui oblatus fuerat pro peccato, cum quaereret Moyses, exustum reperit: iratusque contra Eleazar et Ithamar filios Aaron, qui remanserant, ait:
 Cur non comedistis hostiam pro peccato in loco sancto, quae Sancta sanctorum est, et data vobis ut portetis iniquitatem multitudinis, et rogetis pro ea in conspectu Domini,
 praesertim cum de sanguine illius non sit illatum intra sancta, et comedere debueritis eam in Sanctuario, sicut praeceptum est mihi?
 Respondit Aaron: Oblata est hodie victima pro peccato, et holocaustum coram Domino: mihi autem accidit quod vides; quomodo potui comedere eam, aut placere Domino in caeremoniis mente lugubri?
 Quod cum audisset Moyses, recepit satisfactionem.


Caput 11

 Locutusque est Dominus ad Moysen et Aaron, dicens:
 Dicite filiis Israel: Haec sunt animalia quae comedere debetis de cunctis animantibus terrae:
 omne quod habet divisam ungulam, et ruminat in pecoribus, comedetis.
 Quidquid autem ruminat quidem, et habet ungulam, sed non dividit eam, sicut camelus et cetera, non comedetis illud, et inter immunda reputabitis.
 Choerogryllus qui ruminat, ungulamque non dividit, immundus est.
 Lepus quoque: nam et ipse ruminat, sed ungulam non dividit.
 Et sus: qui cum ungulam dividat, non ruminat.
 Horum carnibus non vescemini, nec cadavera contingetis, quia immunda sunt vobis.
 Haec sunt quae gignuntur in aquis, et vesci licitum est: omne quod habet pinnulas et squamas, tam in mari quam in fluminibus et stagnis, comedetis.
 Quidquid autem pinnulas et squamas non habet, eorum quae in aquis moventur et vivunt, abominabile vobis,
 execrandumque erit: carnes eorum non comedetis, et morticina vitabitis.
 Cuncta quae non habent pinnulas et squamas in aquis, polluta erunt.
 Haec sunt quae de avibus comedere non debetis, et vitanda sunt vobis: aquilam, et gryphem, et haliaeetum,
 et milvum ac vulturem iuxta genus suum,
 et omne corvini generis in similitudinem suam,
 struthionem, et noctuam, et larum, et accipitrem iuxta genus suum:
 bubonem, et mergulum, et ibin,
 et cygnum, et onocrotalum, et porphyrionem,
 herodionem, et charadrion iuxta genus suum, upupam quoque, et vespertilionem.
 Omne de volucribus quod graditur super quatuor pedes, abominabile erit vobis.
 Quidquid autem ambulat quidem super quatuor pedes, sed habet longiora retro crura, per quae salit super terram,
 comedere debetis, ut est bruchus in genere suo, et attacus atque ophiomachus, ac locusta, singula iuxta genus suum.
 Quidquid autem ex volucribus quatuor tantum habet pedes, execrabile erit vobis:
 et quicumque morticina eorum tetigerit, polluetur, et erit immundus usque ad vesperum:
 et si necesse fuerit ut portet quippiam horum mortuum, lavabit vestimenta sua, et immundus erit usque ad occasum solis.
 Omne animal quod habet quidem ungulam, sed non dividit eam, nec ruminat, immundum erit: et qui tetigerit illud, contaminabitur.
 Quod ambulat super manus ex cunctis animantibus, quae incedunt quadrupedia, immundum erit: qui tetigerit morticina eorum, polluetur usque ad vesperum.
 Et qui portaverit huiuscemodi cadavera, lavabit vestimenta sua, et immundus erit usque ad vesperum: quia omnia haec immunda sunt vobis.
 Haec quoque inter polluta reputabuntur de his quae moventur in terra, mustela et mus et crocodilus, singula iuxta genus suum,
 mygale, et chamaeleon, et stellio, et lacerta, et talpa.
 Omnia haec immunda sunt. Qui tetigerit morticina eorum, immundus erit usque ad vesperum:
 et super quod ceciderit quidquam de morticinis eorum, polluetur, tam vas ligneum et vestimentum, quam pelles et cilicia: et in quocumque fit opus, tingentur aqua, et polluta erunt usque ad vesperum, et sic postea mundabuntur.
 Vas autem fictile, in quod horum quidquam intro cecidit, polluetur, et idcirco frangendum est.
 Omnis cibus, quem comedetis, si fusa fuerit super eum aqua, immundus erit: et omne liquens quod bibitur de universo vase, immundum erit.
 Et quidquid de morticinis huiuscemodi ceciderit super illud, immundum erit: sive clibani, sive chytropodes, destruentur, et immundi erunt.
 Fontes vero et cisternae, et omnis aquarum congregatio munda erit. Qui morticinum eorum tetigerit, polluetur.
 Si ceciderit super sementem, non polluet eam.
 Si autem quispiam aqua sementem perfuderit, et postea morticinis tacta fuerit, illico polluetur.
 Si mortuum fuerit animal, quod licet vobis comedere, qui cadaver eius tetigerit, immundus erit usque ad vesperum:
 et qui comederit ex eo quippiam, sive portaverit, lavabit vestimenta sua, et immundus erit usque ad vesperum.
 Omne quod reptat super terram, abominabile erit, nec assumetur in cibum.
 Quidquid super pectus quadrupes graditur, et multos habet pedes, sive per humum trahitur, non comedetis, quia abominabile est.
 Nolite contaminare animas vestras, nec tangatis quidquam eorum, ne immundi sitis.
 Ego enim sum Dominus Deus vester: sancti estote, quia ego sanctus sum. Ne polluatis animas vestras in omni reptili quod movetur super terram.
 Ego enim sum Dominus, qui eduxi vos de terra Aegypti, ut essem vobis in Deum. Sancti eritis, quia ego sanctus sum.
 Ista est lex animantium ac volucrum, et omnis animae viventis, quae movetur in aqua, et reptat in terra,
 ut differentias noveritis mundi et immundi, et sciatis quid comedere et quid respuere debeatis.


Caput 12

 Locutusque est Dominus ad Moysen, dicens:
 Loquere filiis Israel, et dices ad eos: Mulier, si suscepto semine pepererit masculum, immunda erit septem diebus iuxta dies separationis menstruae.
 Et die octavo circumcidetur infantulus:
 ipsa vero triginta tribus diebus manebit in sanguine purificationis suae. Omne sanctum non tanget, nec ingredietur in sanctuarium, donec impleantur dies purificationis suae.
 Sin autem feminam pepererit, immunda erit duabus hebdomadibus iuxta ritum fluxus menstrui, et sexaginta sex diebus manebit in sanguine purificationis suae.
 Cumque expleti fuerint dies purificationis suae, pro filio sive pro filia, deferet agnum anniculum in holocaustum, et pullum columbae sive turturem pro peccato, ad ostium tabernaculi testimonii, et tradet sacerdoti,
 qui offeret illa coram Domino, et orabit pro ea, et sic mundabitur a profluvio sanguinis sui: ista est lex parientis masculum aut feminam.
 Quod si non invenerit manus eius, nec potuerit offerre agnum, sumet duos turtures vel duos pullos columbarum, unum in holocaustum, et alterum pro peccato: orabitque pro ea sacerdos, et sic mundabitur.


Caput 13

 Locutusque est Dominus ad Moysen, et Aaron, dicens:
 Homo, in cuius cute et carne ortus fuerit diversus color, sive pustula, aut quasi lucens quippiam, id est, plaga leprae, adducetur ad Aaron sacerdotem, vel ad unum quemlibet filiorum eius.
 Qui cum viderit lepram in cute, et pilos in album mutatos colorem, ipsamque speciem leprae humiliorem cute et carne reliqua: plaga leprae est, et ad arbitrium eius separabitur.
 Sin autem lucens candor fuerit in cute, nec humilior carne reliqua, et pili coloris pristini, recludet eum sacerdos septem diebus:
 et considerabit die septimo: et si quidem lepra ultra non creverit, nec transierit in cute priores terminos, rursum recludet eum septem diebus aliis.
 Et die septimo contemplabitur: si obscurior fuerit lepra, et non creverit in cute, mundabit eum, quia scabies est: lavabitque homo vestimenta sua, et mundus erit.
 Quod si postquam a sacerdote visus est, et redditus munditiae, iterum lepra creverit: adducetur ad eum,
 et immunditiae condemnabitur.
 Plaga leprae si fuerit in homine, adducetur ad sacerdotem,
 et videbit eum. Cumque color albus in cute fuerit, et capillorum mutaverit aspectum, ipsa quoque caro viva apparuerit:
 lepra vetustissima iudicabitur, atque inolita cuti. Contaminabit itaque eum sacerdos, et non recludet, quia perspicuae immunditiae est.
 Sin autem effloruerit discurrens lepra in cute, et operuerit omnem cutem a capite usque ad pedes, quidquid sub aspectum oculorum cadit,
 considerabit eum sacerdos, et teneri lepra mundissima iudicabit: eo quod omnis in candorem versa sit, et idcirco homo mundus erit.
 Quando vero caro vivens in eo apparuerit,
 tunc sacerdotis iudicio polluetur, et inter immundos reputabitur: caro enim viva, si lepra aspergitur, immunda est.
 Quod si rursum versa fuerit in alborem, et totum hominem operuerit,
 considerabit eum sacerdos, et mundum esse decernet.
 Caro autem et cutis in qua ulcus natum est, et sanatum,
 et in loco ulceris cicatrix alba apparuerit, sive subrufa, adducetur homo ad sacerdotem.
 Qui cum viderit locum leprae humiliorem carne reliqua, et pilos versos in candorem, contaminabit eum: plaga enim leprae orta est in ulcere.
 Quod si pilus coloris est pristini, et cicatrix subobscura, et vicina carne non est humilior, recludet eum septem diebus:
 et si quidem creverit, adiudicabit eum leprae;
 sin autem steterit in loco suo, ulceris est cicatrix, et homo mundus erit.
 Caro autem et cutis, quam ignis exusserit, et sanata albam sive rufam habuerit cicatricem,
 considerabit eam sacerdos: et ecce versa est in alborem, et locus eius reliqua cute est humilior, contaminabit eum, quia plaga leprae in cicatrice orta est.
 Quod si pilorum color non fuerit immutatus, nec humilior plaga carne reliqua, et ipsa leprae species fuerit subobscura, recludet eum septem diebus,
 et die septimo contemplabitur: si creverit in cute lepra, contaminabit eum.
 Sin autem in loco suo candor steterit non satis clarus, plaga combustionis est, et idcirco mundabitur, quia cicatrix est combusturae.
 Vir, sive mulier, in cuius capite vel barba germinaverit lepra, videbit eos sacerdos.
 Et si quidem humilior fuerit locus carne reliqua, et capillus flavus, solitoque subtilior, contaminabit eos, quia lepra capitis ac barbae est.
 Sin autem viderit locum maculae aequalem vicinae carni, et capillum nigrum: recludet eum septem diebus,
 et die septimo intuebitur. Si non creverit macula, et capillus sui coloris est, et locus plagae carni reliquae aequalis:
 radetur homo absque loco maculae, et includetur septem diebus aliis.
 Si die septimo visa fuerit stetisse plaga in loco suo, nec humilior carne reliqua, mundabit eum: lotisque vestibus suis, mundus erit.
 Sin autem post emundationem rursus creverit macula in cute,
 non quaeret amplius utrum capillus in flavum colorem sit immutatus, quia aperte immundus est.
 Porro si steterit macula, et capilli nigri fuerint, noverit hominem sanatum esse, et confidenter eum pronuntiet mundum.
 Vir, sive mulier, in cuius cute candor apparuerit,
 intuebitur eos sacerdos. Si deprehenderit subobscurum alborem lucere in cute, sciat non esse lepram, sed maculam coloris candidi, et hominem mundum.
 Vir, de cuius capite capilli fluunt, calvus et mundus est:
 et si a fronte ceciderint pili, recalvaster et mundus est.
 Sin autem in calvitio sive in recalvatione albus vel rufus color fuerit exortus,
 et hoc sacerdos viderit, condemnabit eum haud dubiae leprae, quae orta est in calvitio.
 Quicumque ergo maculatus fuerit lepra, et separatus est ad arbitrium sacerdotis,
 habebit vestimenta dissuta, caput nudum, os veste contectum, contaminatum ac sordidum se clamabit.
 Omni tempore quo leprosus est et immundus, solus habitabit extra castra.
 Vestis lanea sive linea, quae lepram habuerit,
 in stamine atque subtegmine, aut certe pellis, vel quidquid ex pelle confectum est,
 si alba vel rufa macula fuerit infecta, lepra reputabitur, ostendeturque sacerdoti:
 qui consideratam recludet septem diebus:
 et die septimo rursus aspiciens, si deprehenderit crevisse, lepra perseverans est: pollutum iudicabit vestimentum, et omne in quo fuerit inventa:
 et idcirco comburetur flammis.
 Quod si eam viderit non crevisse,
 praecipiet, et lavabunt id in quo lepra est, recludetque illud septem diebus aliis.
 Et cum viderit faciem quidem pristinam non reversam, nec tamen crevisse lepram, immundum iudicabit, et igne comburet, eo quod infusa sit in superficie vestimenti, vel per totum, lepra.
 Sin autem obscurior fuerit locus leprae, postquam vestis est lota, abrumpet eum, et a solido dividet.
 Quod si ultra apparuerit in his locis, quae prius immaculata erant, lepra volatilis et vaga, debet igne comburi.
 Si cessaverit, lavabit aqua ea, quae pura sunt, secundo, et munda erunt.
 Ista est lex leprae vestimenti lanei et linei, staminis, atque subtegminis, omnisque supellectilis pelliceae, quomodo mundari debeat, vel contaminari.


Caput 14

 Locutusque est Dominus ad Moysen, dicens:
 Hic est ritus leprosi, quando mundandus est. Adducetur ad sacerdotem:
 qui egressus de castris, cum invenerit lepram esse mundatam,
 praecipiet ei, qui purificatur, ut offerat duos passeres vivos pro se, quibus vesci licitum est, et lignum cedrinum, vermiculumque et hyssopum.
 Et unum ex passeribus immolari iubebit in vase fictili super aquas viventes:
 alium autem vivum cum ligno cedrino, et cocco et hyssopo, tinget in sanguine passeris immolati,
 quo asperget illum, qui mundandus est, septies, ut iure purgetur: et dimittet passerem vivum, ut in agrum avolet.
 Cumque laverit homo vestimenta sua, radet omnes pilos corporis, et lavabitur aqua: purificatusque ingredietur castra, ita dumtaxat ut maneat extra tabernaculum suum septem diebus,
 et die septimo radet capillos capitis, barbamque et supercilia, ac totius corporis pilos. Et lotis rursum vestibus et corpore,
 die octavo assumet duos agnos immaculatos, et ovem anniculam absque macula, et tres decimas similae in sacrificium, quae conspersa sit oleo, et seorsum olei sextarium.
 Cumque sacerdos purificans hominem, statuerit eum, et haec omnia coram Domino in ostio tabernaculi testimonii,
 tollet agnum et offeret eum pro delicto, oleique sextarium: et oblatis ante Dominum omnibus,
 immolabit agnum, ubi solet immolari hostia pro peccato, et holocaustum, id est, in loco sancto. Sicut enim pro peccato, ita et pro delicto ad sacerdotem pertinet hostia: Sancta sanctorum est.
 Assumensque sacerdos de sanguine hostiae, quae immolata est pro delicto, ponet super extremum auriculae dextrae eius qui mundatur, et super pollices manus dextrae et pedis:
 et de olei sextario mittet in manum suam sinistram,
 tingetque digitum dextrum in eo, et asperget coram Domino septies.
 Quod autem reliquum est olei in laeva manu, fundet super extremum auriculae dextrae eius qui mundatur, et super pollices manus ac pedis dextri, et super sanguinem qui effusus est pro delicto,
 et super caput eius.
 Rogabitque pro eo coram Domino, et faciet sacrificium pro peccato: tunc immolabit holocaustum,
 et ponet illud in altari cum libamentis suis, et homo rite mundabitur.
 Quod si pauper est, et non potest manus eius invenire quae dicta sunt pro delicto, assumet agnum ad oblationem, ut roget pro eo sacerdos, decimamque partem similae conspersae oleo in sacrificium, et olei sextarium,
 duosque turtures sive duos pullos columbae, quorum unus sit pro peccato, et alter in holocaustum:
 offeretque ea die octavo purificationis suae sacerdoti, ad ostium tabernaculi testimonii coram Domino.
 Qui suscipiens agnum pro delicto et sextarium olei, levabit simul:
 immolatoque agno, de sanguine eius ponet super extremum auriculae dextrae illius qui mundatur, et super pollices manus eius ac pedis dextri:
 olei vero partem mittet in manum suam sinistram,
 in quo tingens digitum dextrae manus asperget septies coram Domino:
 tangetque extremum dextrae auriculae illius qui mundatur, et pollices manus ac pedis dextri, in loco sanguinis qui effusus est pro delicto:
 reliquam autem partem olei, quae est in sinistra manu, mittet super caput purificati, ut placet pro eo Dominum:
 et turturem sive pullum columbae offeret,
 unum pro delicto, et alterum in holocaustum cum libamentis suis.
 Hoc est sacrificium leprosi, qui habere non potest omnia in emundationem sui.
 Locutusque est Dominus ad Moysen et Aaron, dicens:
 Cum ingressi fueritis terram Chanaan, quam ego dabo vobis in possessionem, si fuerit plaga leprae in aedibus,
 ibit cuius est domus, nuntians sacerdoti, et dicet: Quasi plaga leprae videtur mihi esse in domo mea.
 At ille praecipiet ut efferant universa de domo, priusquam ingrediatur eam, et videat utrum leprosa sit, ne immunda fiant omnia quae in domo sunt. Intrabitque postea ut consideret lepram domus:
 et cum viderit in parietibus illius quasi valliculas pallore sive rubore deformes, et humiliores superficie reliqua,
 egredietur ostium domus, et statim claudet illam septem diebus.
 Reversusque die septimo, considerabit eam: si invenerit crevisse lepram,
 iubebit erui lapides in quibus lepra est, et proiici eos extra civitatem in locum immundum:
 domum autem ipsam radi intrinsecus per circuitum, et spargi pulverem rasurae extra urbem in locum immundum,
 lapidesque alios reponi pro his qui ablati fuerint, et luto alio liniri domum.
 Sin autem postquam eruti sunt lapides, et pulvis erasus, et alia terra lita,
 ingressus sacerdos viderit reversam lepram, et parietes respersos maculis, lepra est perseverans, et immunda domus:
 quam statim destruent, et lapides eius ac ligna, atque universum pulverem proiicient extra oppidum in locum immundum.
 Qui intraverit domum quando clausa est, immundus erit usque ad vesperum:
 et qui dormierit in ea, et comederit quippiam, lavabit vestimenta sua.
 Quod si introiens sacerdos viderit lepram non crevisse in domo, postquam denuo lita fuerit, purificabit eam reddita sanitate:
 et in purificationem eius sumet duos passeres, lignumque cedrinum, et vermiculum atque hyssopum:
 et immolato uno passere in vase fictili super aquas vivas,
 tollet lignum cedrinum, et hyssopum, et coccum, et passerem vivum, et tinget omnia in sanguine passeris immolati, atque in aquis viventibus, et asperget domum septies,
 purificabitque eam tam in sanguine passeris quam in aquis viventibus, et in passere vivo, lignoque cedrino et hyssopo atque vermiculo.
 Cumque dimiserit passerem avolare in agrum libere, orabit pro domo, et iure mundabitur.
 Ista est lex omnis leprae et percussurae,
 leprae vestium et domorum,
 cicatricis et erumpentium papularum, lucentis maculae, et in varias species, coloribus immutatis,
 ut possit sciri quo tempore mundum quid, vel immundum sit.


Caput 15

 Locutusque est Dominus ad Moysen et Aaron, dicens:
 Loquimini filiis Israel, et dicite eis: Vir, qui patitur fluxum seminis, immundus erit.
 Et tunc iudicabitur huic vitio subiacere, cum per singula momenta adhaeserit carni eius, atque concreverit foedus humor.
 Omne stratum, in quo dormierit, immundum erit, et ubicumque sederit.
 Si quis hominum tetigerit lectum eius, lavabit vestimenta sua, et ipse lotus aqua, immundus erit usque ad vesperum.
 Si sederit ubi ille sederat, et ipse lavabit vestimenta sua: et lotus aqua, immundus erit usque ad vesperum.
 Qui tetigerit carnem eius, lavabit vestimenta sua: et ipse lotus aqua, immundus erit usque ad vesperum.
 Si salivam huiuscemodi homo iecerit super eum qui mundus est, lavabit vestimenta sua: et lotus aqua, immundus erit usque ad vesperum.
 Sagma, super quo sederit, immundum erit:
 et quidquid sub eo fuerit, qui fluxum seminis patitur, pollutum erit usque ad vesperum. Qui portaverit horum aliquid, lavabit vestimenta sua: et ipse lotus aqua, immundus erit usque ad vesperum.
 Omnis, quem tetigerit qui talis est, non lotis ante manibus, lavabit vestimenta sua, et lotus aqua, immundus erit usque ad vesperum.
 Vas fictile quod tetigerit confringetur: vas autem ligneum lavabitur aqua.
 Si sanatus fuerit qui huiuscemodi sustinet passionem, numerabit septem dies post emundationem sui, et lotis vestibus et toto corpore in aquis viventibus, erit mundus.
 Die autem octavo sumet duos turtures, aut duos pullos columbae, et veniet in conspectum Domini ad ostium tabernaculi testimonii, dabitque eos sacerdoti:
 qui faciet unum pro peccato et alterum in holocaustum: rogabitque pro eo coram Domino, ut emundetur a fluxi seminis sui.
 Vir de quo egreditur semen coitus, lavabit aqua omne corpus suum: et immundus erit usque ad vesperum.
 Vestem et pellem, quam habuerit, lavabit aqua, et immunda erit usque ad vesperum.
 Mulier, cum qua coierit, lavabitur aqua, et immunda erit usque ad vesperum.
 Mulier, quae redeunte mense patitur fluxum sanguinis, septem diebus separabitur.
 Omnis qui tetigerit eam, immundus erit usque ad vesperum:
 et in quo dormierit vel sederit diebus separationis suae, polluetur.
 Qui tetigerit lectum eius, lavabit vestimenta sua: et ipse lotus aqua, immundus erit usque ad vesperum.
 Omne vas, super quo illa sederit, quisquis attigerit, lavabit vestimenta sua: et ipse lotus aqua, pollutus erit usque ad vesperum.
 Si coierit cum ea vir tempore sanguinis menstrualis, immundus erit septem diebus: et omne stratum, in quo dormierit, polluetur.
 Mulier, quae patitur multis diebus fluxum sanguinis non in tempore menstruali, vel quae post menstruum sanguinem fluere non cessat, quamdiu subiacet huic passioni, immunda erit quasi sit in tempore menstruo.
 Omne stratum, in quo dormierit, et vas in quo sederit, pollutum erit.
 Quicumque tetigerit ea, lavabit vestimenta sua: et ipse lotus aqua, immundus erit usque ad vesperam.
 Si steterit sanguis, et fluere cessaverit, numerabit septem dies purificationis suae:
 et die octavo offeret pro se sacerdoti duos turtures, aut duos pullos columbarum, ad ostium tabernaculi testimonii:
 qui unum faciet pro peccato, et alterum in holocaustum, rogabitque pro ea coram Domino, et pro fluxu immunditiae eius.
 Docebitis ergo filios Israel ut caveant immunditiam, et non moriantur in sordibus suis, cum polluerint tabernaculum meum quod est inter eos.
 Ista est lex eius, qui patitur fluxum seminis, et qui polluitur coitu,
 et quae menstruis temporibus separatur, vel quae iugi fluit sanguine, et hominis qui dormierit cum ea.


Caput 16

 Locutusque est Dominus ad Moysen post mortem duorum filiorum Aaron, quando offerentes ignem alienum interfecti sunt:
 et praecepit ei, dicens: Loquere ad Aaron fratrem tuum, ne omni tempore ingrediatur sanctuarium, quod est intra velum coram propitiatorio quo tegitur arca, ut non moriatur (quia in nube apparebo super oraculum),
 nisi haec ante fecerit: vitulum pro peccato offeret, et arietem in holocaustum.
 Tunica linea vestietur, feminalibus lineis verenda celabit: accingetur zona linea, cidarim lineam imponet capiti: haec enim vestimenta sunt sancta: quibus cunctis, cum lotus fuerit, induetur.
 Suscipietque ab universa multitudine filiorum Israel duos hircos pro peccato, et unum arietem in holocaustum.
 Cumque obtulerit vitulum, et oraverit pro se et pro domo sua,
 duos hircos stare faciet coram Domino in ostio tabernaculi testimonii:
 mittensque super utrumque sortem, unam Domino, alteram capro emissario:
 cuius exierit sors Domino, offeret illum pro peccato:
 cuius autem in caprum emissarium, statuet eum vivum coram Domino, ut fundat preces super eo, et emittat eum in solitudinem.
 His rite celebratis, offeret vitulum, et rogans pro se, et pro domo sua, immolabit eum:
 assumptoque thuribulo, quod de prunis altaris impleverit, et hauriens manu compositum thymiama in incensum, ultra velum intrabit in sancta:
 ut, positis super ignem aromatibus, nebula eorum et vapor operiat oraculum quod est supra testimonium, et non moriatur.
 Tollet quoque de sanguine vituli, et asperget digito septies contra propitiatorium ad orientem.
 Cumque mactaverit hircum pro peccato populi, inferet sanguinem eius intra velum, sicut praeceptum est de sanguine vituli, ut aspergat e regione oraculi,
 et expiet sanctuarium ab immunditiis filiorum Israel, et a praevaricationibus eorum, cunctisque peccatis. Iuxta hunc ritum faciet tabernaculo testimonii, quod fixum est inter eos, in medio sordium habitationis eorum.
 Nullus hominum sit in tabernaculo, quando pontifex sanctuarium ingreditur, ut roget pro se, et pro domo sua, et pro universo coetu Israel, donec egrediatur.
 Cum autem exierit ad altare quod coram Domino est, oret pro se, et sumptum sanguinem vituli atque hirci fundat super cornua eius per gyrum:
 aspergensque digito septies, expiet, et sanctificet illud ab immunditiis filiorum Israel.
 Postquam emundaverit sanctuarium, et tabernaculum, et altare, tunc offerat hircum viventem:
 et posita utraque manu super caput eius, confiteatur omnes iniquitates filiorum Israel, et universa delicta atque peccata eorum: quae imprecans capiti eius, emittet illum per hominem paratum, in desertum.
 Cumque portaverit hircus omnes iniquitates eorum in terram solitariam, et dimissus fuerit in deserto,
 revertetur Aaron in tabernaculum testimonii, et depositis vestibus, quibus prius indutus erat, cum intraret sanctuarium, relictisque ibi,
 lavabit carnem suam in loco sancto, indueturque vestibus suis. Et postquam egressus obtulerit holocaustum suum, ac plebis, rogabit tam pro se quam pro populo:
 et adipem, qui oblatus est pro peccatis, adolebit super altare.
 Ille vero, qui dimiserit caprum emissarium, lavabit vestimenta sua, et corpus aqua, et sic ingredietur in castra.
 Vitulum autem, et hircum, qui pro peccato fuerant immolati, et quorum sanguis illatus est in sanctuarium, ut expiatio compleretur, asportabunt foras castra, et comburent igni tam pelles quam carnes eorum, ac fimum:
 et quicumque combusserit ea, lavabit vestimenta sua et carnem aqua, et sic ingredietur in castra.
 Eritque vobis hoc legitimum sempiternum: mense septimo, decima die mensis, affligetis animas vestras, nullumque opus facietis, sive indigena, sive advena qui peregrinatur inter vos.
 In hac die expiatio erit vestri, atque mundatio ab omnibus peccatis vestris: coram Domino mundabimini.
 Sabbatum enim requietionis est, et affligetis animas vestras religione perpetua.
 Expiabit autem sacerdos, qui unctus fuerit, et cuius manus initiatae sunt ut sacerdotio fungatur pro patre suo: indueturque stola linea et vestibus sanctis,
 et expiabit sanctuarium et tabernaculum testimonii atque altare, sacerdotes quoque et universum populum.
 Eritque vobis hoc legitimum sempiternum, ut oretis pro filiis Israel, et pro cunctis peccatis eorum semel in anno. Fecit igitur sicut praeceperat Dominus Moysi.


Caput 17

 Et locutus est Dominus ad Moysen, dicens:
 Loquere Aaron et filiis eius, et cunctis filiis Israel, dicens ad eos: Iste est sermo quem mandavit Dominus, dicens:
 Homo quilibet de domo Israel, si occiderit bovem aut ovem, sive capram, in castris vel extra castra,
 et non obtulerit ad ostium tabernaculi oblationem Domino, sanguinis reus erit: quasi si sanguinem fuderit, sic peribit de medio populi sui.
 Ideo sacerdoti offerre debent filii Israel hostias suas, quas occident in agro, ut sanctificentur Domino ante ostium tabernaculi testimonii, et immolent eas hostias pacificas Domino.
 Fundetque sacerdos sanguinem super altare Domini ad ostium tabernaculi testimonii, et adolebit adipem in odorem suavitatis Domino:
 et nequaquam ultra immolabunt hostias suas daemonibus, cum quibus fornicati sunt. Legitimum sempiternum erit illis et posteris eorum.
 Et ad ipsos dices: Homo de domo Israel, et de advenis qui peregrinantur apud vos, qui obtulerit holocaustum sive victimam,
 et ad ostium tabernaculi testimonii non adduxerit eam, ut offeratur Domino, interibit de populo suo.
 Homo quilibet de domo Israel et de advenis qui peregrinantur inter eos, si comederit sanguinem, obfirmabo faciem meam contra animam illius, et disperdam eam de populo suo,
 quia anima carnis in sanguine est: et ego dedi illum vobis, ut super altare in eo expietis pro animabus vestris, et sanguis pro animae piaculo sit.
 Idcirco dixi filiis Israel: Omnis anima ex vobis non comedet sanguinem, nec ex advenis qui peregrinantur apud vos.
 Homo quicumque de filiis Israel, et de advenis qui peregrinantur apud vos, si venatione atque aucupio ceperit feram, vel avem, quibus vesci licitum est, fundat sanguinem eius, et operiat illum terra.
 Anima enim omnis carnis in sanguine est: unde dixi filiis Israel: Sanguinem universae carnis non comedetis, quia anima carnis in sanguine est: et quicumque comederit illum, interibit.
 Anima, quae comederit morticinum, vel captum a bestia, tam de indigenis, quam de advenis, lavabit vestimenta sua et semetipsum aqua, et contaminatus erit usque ad vesperum: et hoc ordine mundus fiet.
 Quod si non laverit vestimenta sua et corpus, portabit iniquitatem suam.


Caput 18

 Locutus est Dominus ad Moysen, dicens:
 Loquere filiis Israel, et dices ad eos: Ego Dominus Deus vester:
 iuxta consuetudinem terrae Aegypti, in qua habitastis, non facietis: et iuxta morem regionis Chanaan, ad quam ego introducturus sum vos, non agetis, nec in legitimis eorum ambulabitis.
 Facietis iudicia mea, et praecepta mea servabitis, et ambulabitis in eis. Ego Dominus Deus vester.
 Custodite leges meas atque iudicia, quae faciens homo, vivet in eis. Ego Dominus.
 Omnis homo ad proximam sanguinis sui non accedet, ut revelet turpitudinem eius. Ego Dominus.
 Turpitudinem patris tui et turpitudinem matris tuae non discooperies: mater tua est: non revelabis turpitudinem eius.
 Turpitudinem uxoris patris tui non discooperies: turpitudo enim patris tui est.
 Turpitudinem sororis tuae ex patre sive ex matre, quae domi vel foris genita est, non revelabis.
 Turpitudinem filiae filii tui vel neptis ex filia non revelabis: quia turpitudo tua est.
 Turpitudinem filiae uxoris patris tui, quam peperit patri tuo, et est soror tua, non revelabis.
 Turpitudinem sororis patris tui non discooperies: quia caro est patris tui.
 Turpitudinem sororis matris tuae non revelabis, eo quod caro sit matris tuae.
 Turpitudinem patrui tui non revelabis, nec accedes ad uxorem eius, quae tibi affinitate coniungitur.
 Turpitudinem nurus tuae non revelabis, quia uxor filii tui est: nec discooperies ignominiam eius.
 Turpitudinem uxoris fratris tui non revelabis: quia turpitudo fratris tui est.
 Turpitudinem uxoris tuae et filiae eius non revelabis. Filiam filii eius, et filiam filiae illius non sumes, ut reveles ignominiam eius: quia caro illius sunt, et talis coitus incestus est.
 Sororem uxoris tuae in pellicatum illius non accipies, nec revelabis turpitudinem eius adhuc illa vivente.
 Ad mulierem quae patitur menstrua non accedes, nec revelabis foeditatem eius.
 Cum uxore proximi tui non coibis, nec seminis commistione maculaberis.
 De semine tuo non dabis ut consecretur idolo Moloch, nec pollues nomen Dei tui. Ego Dominus.
 Cum masculo non commiscearis coitu femineo, quia abominatio est.
 Cum omni pecore non coibis, nec maculaberis cum eo. Mulier non succumbet iumento, nec miscebitur ei, quia scelus est.
 Nec polluamini in omnibus his quibus contaminatae sunt universae gentes, quas ego eiiciam ante conspectum vestrum,
 et quibus polluta est terra: cuius ego scelera visitabo, ut evomat habitatores suos.
 Custodite legitima mea atque iudicia, et non faciatis ex omnibus abominationibus istis, tam indigena quam colonus qui peregrinantur apud vos.
 Omnes enim execrationes istas fecerunt accolae terrae qui fuerunt ante vos, et polluerunt eam.
 Cavete ergo ne et vos similiter evomat, cum paria feceritis, sicut evomuit gentem, quae fuit ante vos.
 Omnis anima, quae fecerit de abominationibus his quippiam, peribit de medio populi sui.
 Custodite mandata mea. Nolite facere quae fecerunt hi qui fuerunt ante vos, et ne polluamini in eis. Ego Dominus Deus vester.


Caput 19

 Locutus est Dominus ad Moysen, dicens:
 Loquere ad omnem coetum filiorum Israel, et dices ad eos: Sancti estote, quia ego sanctus sum, Dominus Deus vester.
 Unusquisque patrem suum, et matrem suam timeat. Sabbata mea custodite. Ego Dominus Deus vester.
 Nolite converti ad idola, nec deos conflatiles faciatis vobis. Ego Dominus Deus vester.
 Si immolaveritis hostiam pacificorum Domino, ut sit placabilis,
 eo die quo fuerit immolata, comedetis eam, et die altero: quidquid autem residuum fuerit in diem tertium, igne comburetis.
 Si quis post biduum comederit ex ea, profanus erit, et impietatis reus:
 portabitque iniquitatem suam, quia sanctum Domini polluit, et peribit anima illa de populo suo.
 Cumque messueris segetes terrae tuae, non tondebis usque ad solum superficiem terrae, nec remanentes spicas colliges,
 neque in vinea tua racemos et grana decidentia congregabis: sed pauperibus et peregrinis carpenda dimittes. Ego Dominus Deus vester.
 Non facietis furtum. Non mentiemini, nec decipiet unusquisque proximum suum.
 Non periurabis in nomine meo, nec pollues nomen Dei tui. Ego Dominus.
 Non facies calumniam proximo tuo nec vi opprimes eum. Non morabitur opus mercenarii tui apud te usque mane.
 Non maledices surdo, nec coram caeco pones offendiculum: sed timebis Dominum Deum tuum, quia ego sum Dominus.
 Non facies quod iniquum est, nec iniuste iudicabis. Non consideres personam pauperis, nec honores vultum potentis. Iuste iudica proximo tuo.
 Non eris criminator, nec susurro in populo. Non stabis contra sanguinem proximi tui. Ego Dominus.
 Non oderis fratrem tuum in corde tuo, sed publice argue eum, ne habeas super illo peccatum.
 Non quaeras ultionem, nec memor eris iniuriae civium tuorum. Diliges amicum tuum sicut teipsum. Ego Dominus.
 Leges meas custodite. Iumentum tuum non facies coire cum alterius generis animantibus. Agrum tuum non seres diverso semine. Veste, quae ex duobus texta est, non indueris.
 Homo, si dormierit cum muliere coitu seminis, quae sit ancilla etiam nubilis, et tamen pretio non redempta, nec libertate donata: vapulabunt ambo, et non morientur, quia non fuit libera.
 Pro delicto autem suo offeret Domino ad ostium tabernaculi testimonii arietem:
 orabitque pro eo sacerdos, et pro peccato eius coram Domino, et repropitiabitur ei, dimitteturque peccatum.
 Quando ingressi fueritis terram, et plantaveritis in ea ligna pomifera, auferetis praeputia eorum: poma, quae germinant, immunda erunt vobis, nec edetis ex eis.
 Quarto autem anno omnis fructus eorum sanctificabitur, laudabilis Domino.
 Quinto autem anno comedetis fructus, congregantes poma, quae proferunt. Ego Dominus Deus vester.
 Non comedetis cum sanguine. Non augurabimini, nec observabitis somnia.
 Neque in rotundum attondebitis comam, nec radetis barbam.
 Et super mortuo non incidetis carnem vestram, neque figuras aliquas aut stigmata facietis vobis. Ego Dominus.
 Ne prostituas filiam tuam, ne contaminetur terra et impleatur piaculo.
 Sabbata mea custodite, et sanctuarium meum metuite. Ego Dominus.
 Non declinetis ad magos, nec ab ariolis aliquid sciscitemini, ut polluamini per eos. Ego Dominus Deus vester.
 Coram cano capite consurge, et honora personam senis: et time Dominum Deum tuum. Ego sum Dominus.
 Si habitaverit advena in terra vestra, et moratus fuerit inter vos, non exprobretis ei:
 sed sit inter vos quasi indigena, et diligetis eum quasi vosmetipsos: fuistis enim et vos advenae in terra Aegypti. Ego Dominus Deus vester.
 Nolite facere iniquum aliquid in iudicio, in regula, in pondere, in mensura.
 Statera iusta, et aequa sint pondera, iustus modius, aequusque sextarius. Ego Dominus Deus vester, qui eduxi vos de terra Aegypti.
 Custodite omnia praecepta mea, et universa iudicia, et facite ea. Ego Dominus.


Caput 20

 Locutusque est Dominus ad Moysen, dicens:
 Haec loqueris filiis Israel: Homo de filiis Israel, et de advenis qui habitant in Israel, si quis dederit de semine suo idolo Moloch, morte moriatur: populus terrae lapidabit eum.
 Et ego ponam faciem meam contra illum: succidamque eum de medio populi sui, eo quod dederit de semine suo Moloch, et contaminaverit sanctuarium meum, ac polluerit nomen sanctum meum.
 Quod si negligens populus terrae, et quasi parvipendens imperium meum, dimiserit hominem qui dedit de semine suo Moloch, nec voluerit eum occidere:
 ponam faciem meam super hominem illum, et super cognationem eius, succidamque et ipsum, et omnes qui consenserunt ei ut fornicarentur cum Moloch, de medio populi sui.
 Anima, quae declinaverit ad magos et ariolos, et fornicata fuerit cum eis, ponam faciem meam contra eam, et interficiam illam de medio populi sui.
 Sanctificamini et estote sancti, quia ego sum Dominus Deus vester.
 Custodite praecepta mea, et facite ea: ego Dominus qui sanctifico vos.
 Qui maledixerit patri suo, aut matri, morte moriatur: patri matrique maledixit: sanguis eius sit super eum.
 Si moechatus quis fuerit cum uxore alterius, et adulterium perpetraverit cum coniuge proximi sui, morte moriantur et moechus et adultera.
 Qui dormierit cum noverca sua, et revelaverit ignominiam patris sui, morte moriantur ambo: sanguis eorum sit super eos.
 Si quis dormierit cum nuru sua, uterque moriatur, quia scelus operati sunt: sanguis eorum sit super eos.
 Qui dormierit cum masculo coitu femineo, uterque operatus est nefas: morte moriantur: sit sanguis eorum super eos.
 Qui supra uxorem filiam, duxerit matrem eius, scelus operatus est: vivus ardebit cum eis, nec permanebit tantum nefas in medio vestri.
 Qui cum iumento et pecore coierit, morte moriatur: pecus quoque occidite.
 Mulier, quae succubuerit cuilibet iumento, simul interficietur cum eo: sanguis eorum sit super eos.
 Qui acceperit sororem suam filiam patris sui, vel filiam matris suae, et viderit turpitudinem eius, illaque conspexerit fratris ignominiam, nefariam rem operati sunt: occidentur in conspectu populi sui, eo quod turpitudinem suam mutuo revelaverint, et portabunt iniquitatem suam.
 Qui coierit cum muliere in fluxu menstruo, et revelaverit turpitudinem eius, ipsaque aperuerit fontem sanguinis sui, interficientur ambo de medio populi sui.
 Turpitudinem materterae et amitae tuae non discooperies: qui hoc fecerit, ignominiam carnis suae nudavit; portabunt ambo iniquitatem suam.
 Qui coierit cum uxore patrui vel avunculi sui, et revelaverit ignominiam cognationis suae, portabunt ambo peccatum suum: absque liberis morientur.
 Qui duxerit uxorem fratris sui, rem facit illicitam: turpitudinem fratris sui revelavit: absque liberis erunt.
 Custodite leges meas, atque iudicia, et facite ea: ne et vos evomat terra quam intraturi estis et habitaturi.
 Nolite ambulare in legitimis nationum, quas ego expulsurus sum ante vos. Omnia enim haec fecerunt, et abominatus sum eas.
 Vobis autem loquor. Possidete terram eorum, quam dabo vobis in haereditatem, terram fluentem lacte et melle. Ego Dominus Deus vester, qui separavi vos a ceteris populis.
 Separate ergo et vos iumentum mundum ab immundo, et avem mundam ab immunda: ne polluatis animas vestras in pecore, et avibus, et cunctis quae moventur in terra, et quae vobis ostendi esse polluta.
 Eritis mihi sancti, quia sanctus sum ego Dominus, et separavi vos a ceteris populis, ut essetis mei.
 Vir, sive mulier, in quibus pythonicus, vel divinationis fuerit spiritus, morte moriantur: lapidibus obruent eos: sanguis eorum sit super illos.


Caput 21

 Dixit quoque Dominus ad Moysen: Loquere ad sacerdotes filios Aaron, et dices ad eos: Ne contaminetur sacerdos in mortibus civium suorum,
 nisi tantum in consanguineis, ac propinquis, id est, super patre et matre, et filio, et filia, fratre quoque,
 et sorore virgine quae non est nupta viro:
 sed nec in principe populi sui contaminabitur.
 Non radent caput, nec barbam, neque in carnibus suis facient incisuras.
 Sancti erunt Deo suo, et non polluent nomen eius: incensum enim Domini, et panes Dei sui offerunt, et ideo sancti erunt.
 Scortum et vile prostibulum non ducent uxorem, nec eam quae repudiata est a marito: quia consecrati sunt Deo suo,
 et panes propositionis offerunt. Sint ergo sancti, quia et ego sanctus sum, Dominus qui sanctifico eos.
 Sacerdotis filia si deprehensa fuerit in stupro, et violaverit nomen patris sui, flammis exuretur.
 Pontifex, id est, sacerdos maximus inter fratres suos, super cuius caput fusum est unctionis oleum, et cuius manus in sacerdotio consecratae sunt, vestitusque est sanctis vestibus, caput suum non discooperiet, vestimenta non scindet:
 et ad omnem mortuum non ingredietur omnino: super patre quoque suo et matre non contaminabitur.
 Nec egredietur de sanctis, ne polluat sanctuarium Domini, quia oleum sanctae unctionis Dei sui super eum est. Ego Dominus.
 Virginem ducet uxorem:
 viduam autem et repudiatam, et sordidam, atque meretricem non accipiet, sed puellam de populo suo:
 ne commisceat stirpem generis sui vulgo gentis suae: quia ego Dominus, qui sanctifico eum.
 Locutusque est Dominus ad Moysen, dicens:
 Loquere ad Aaron: Homo de semine tuo per familias qui habuerit maculam, non offeret panes Deo suo,
 nec accedet ad ministerium eius: si caecus fuerit, si claudus, si parvo vel grandi, vel torto naso,
 si fracto pede, si manu,
 si gibbus, si lippus, si albuginem habens in oculo, si iugem scabiem, si impetiginem in corpore, vel herniosus.
 Omnis qui habuerit maculam de semine Aaron sacerdotis, non accedet offerre hostias Domino, nec panes Deo suo:
 vescetur tamen panibus qui offeruntur in sanctuario,
 ita dumtaxat, ut intra velum non ingrediatur, nec accedat ad altare, quia maculam habet, et contaminare non debet sanctuarium meum. Ego Dominus qui sanctifico eos.
 Locutus est ergo Moyses ad Aaron, et ad filios eius, et ad omnem Israel cuncta quae fuerant sibi imperata.


Caput 22

 Locutus quoque est Dominus ad Moysen, dicens:
 Loquere ad Aaron et ad filios eius, ut caveant ab his quae consecrata sunt filiorum Israel, et non contaminent nomen sanctificatorum mihi, quae ipsi offerunt. Ego Dominus.
 Dic ad eos, et ad posteros eorum: Omnis homo qui accesserit de stirpe vestra ad ea quae consecrata sunt, et quae obtulerunt filii Israel Domino, in quo est immunditia, peribit coram Domino. Ego sum Dominus.
 Homo de semine Aaron, qui fuerit leprosus, aut patiens fluxum seminis, non vescetur de his quae sanctificata sunt mihi, donec sanetur. Qui tetigerit immundum super mortuo, et ex quo egreditur semen quasi coitus,
 et qui tangit reptile, et quodlibet immundum cuius tactus est sordidus,
 immundus erit usque ad vesperum, et non vescetur his quae sanctificata sunt: sed cum laverit carnem suam aqua,
 et occubuerit sol, tunc mundatus vescetur de sanctificatis, quia cibus illius est.
 Morticinum et captum a bestia non comedent, nec polluentur in eis. Ego sum Dominus.
 Custodiant praecepta mea, ut non subiaceant peccato, et moriantur in sanctuario, cum polluerint illud. Ego Dominus qui sanctifico eos.
 Omnis alienigena non comedet de sanctificatis; inquilinus sacerdotis et mercenarius non vescentur ex eis.
 Quem autem sacerdos emerit, et qui vernaculus domus eius fuerit, his comedent ex eis.
 Si filia sacerdotis cuilibet ex populo nupta fuerit, de his quae sanctificata sunt, et de primitiis non vescetur.
 Sin autem vidua, vel repudiata, et absque liberis reversa fuerit ad domum patris sui: sicut puella consueverat, aletur cibis patris sui. Omnis alienigena comedendi ex eis non habet potestatem.
 Qui comederit de sanctificatis per ignorantiam, addet quintam partem cum eo quod comedit, et dabit sacerdoti in sanctuarium.
 Nec contaminabunt sanctificata filiorum Israel, quae offerunt Domino:
 ne forte sustineant iniquitatem delicti sui, cum sanctificata comederint. Ego Dominus qui sanctifico eos.
 Locutusque est Dominus ad Moysen, dicens:
 Loquere ad Aaron et filios eius, et ad omnes filios Israel, dicesque ad eos: Homo de domo Israel, et de advenis qui habitant apud vos, qui obtulerit oblationem suam, vel vota solvens, vel sponte offerens, quidquid illud obtulerit in holocaustum Domini,
 ut offeratur per vos, masculus immaculatus erit ex bobus, et ovibus, et ex capris:
 si maculam habuerit, non offeretis, neque erit acceptabile.
 Homo qui obtulerit victimam pacificorum Domino, vel vota solvens, vel sponte offerens, tam de bobus quam de ovibus, immaculatum offeret ut acceptabile sit: omnis macula non erit in eo.
 Si caecum fuerit, si fractum, si cicatricem habens, si papulas, aut scabiem, aut impetiginem: non offeretis ea Domino, nec adolebitis ex eis super altare Domini.
 Bovem et ovem, aure et cauda amputatis, voluntarie offerre potes, votum autem ex eis solvi non potest.
 Omne animal, quod vel contritis, vel tusis, vel sectis ablatisque testiculis est, non offeretis Domino, et in terra vestra hoc omnino ne faciatis.
 De manu alienigenae non offeretis panes Deo vestro, et quidquid aliud dare voluerit, quia corrupta, et maculata sunt omnia: non suscipietis ea.
 Locutusque est Dominus ad Moysen, dicens:
 Bos, ovis et capra, cum genita fuerint, septem diebus erunt sub ubere matris suae: die autem octavo, et deinceps, offerri poterunt Domino.
 Sive illa bos, sive ovis, non immolabuntur una die cum foetibus suis.
 Si immolaveritis hostiam pro gratiarum actione Domino, ut possit esse placabilis,
 eodem die comedetis eam: non remanebit quidquam in mane alterius diei. Ego Dominus.
 Custodite mandata mea, et facite ea. Ego Dominus.
 Ne polluatis nomen meum sanctum, ut sanctificer in medio filiorum Israel. Ego Dominus qui sanctifico vos,
 et eduxi de terra Aegypti, ut essem vobis in Deum. Ego Dominus.


Caput 23

 Locutusque est Dominus ad Moysen, dicens:
 Loquere filiis Israel, et dices ad eos: Hae sunt feriae Domini, quas vocabitis sanctas.
 Sex diebus facietis opus: dies septimus, quia sabbati requies est, vocabitur sanctus: omne opus non facietis in eo: sabbatum Domini est in cunctis habitationibus vestris.
 Hae sunt ergo feriae Domini sanctae, quas celebrare debetis temporibus suis.
 Mense primo, quartadecima die mensis ad vesperum, Phase Domini est:
 et quintadecima die mensis huius, solemnitas azymorum Domini est. Septem diebus azyma comedetis.
 Dies primus erit vobis celeberrimus, sanctusque: omne opus servile non facietis in eo,
 sed offeretis sacrificium in igne Domino septem diebus. Dies autem septimus erit celebrior et sanctior: nullumque servile opus facietis in eo.
 Locutusque est Dominus ad Moysen, dicens:
 Loquere filiis Israel, et dices ad eos: Cum ingressi fueritis terram, quam ego dabo vobis, et messueritis segetem, feretis manipulos spicarum, primitias messis vestrae, ad sacerdotem:
 qui elevabit fasciculum coram Domino, ut acceptabile sit pro vobis, altero die sabbati, et sanctificabit illum.
 Atque in eodem die quo manipulus consecratur, caedetur agnus immaculatus anniculus in holocaustum Domini.
 Et libamenta offerentur cum eo, duae decimae similae conspersae oleo in incensum Domini, odoremque suavissimum: liba quoque vini, quarta pars hin.
 Panem, et polentam, et pultes non comedetis ex segete, usque ad diem qua offeretis ex ea Deo vestro. Praeceptum est sempiternum in generationibus, cunctisque habitaculis vestris.
 Numerabitis ergo ab altero die sabbati, in quo obtulistis manipulum primitiarum, septem hebdomadas plenas,
 usque ad alteram diem expletionis hebdomadae septimae, id est, quinquaginta dies: et sic offeretis sacrificium novum Domino
 ex omnibus habitaculis vestris, panes primitiarum duos de duabus decimis similae fermentatae, quos coquetis in primitias Domini.
 Offeretisque cum panibus septem agnos immaculatos anniculos, et vitulum de armento unum, et arietes duos, et erunt in holocaustum cum libamentis suis, in odorem suavissimum Domini.
 Facietis et hircum pro peccato, duosque agnos anniculos hostias pacificorum.
 Cumque elevaverit eos sacerdos cum panibus primitiarum coram Domino, cedent in usum eius.
 Et vocabitis hunc diem celeberrimum, atque sanctissimum: omne opus servile non facietis in eo. Legitimum sempiternum erit in cunctis habitaculis, et generationibus vestris.
 Postquam autem messueritis segetem terrae vestrae, nec secabitis eam usque ad solum, nec remanentes spicas colligetis: sed pauperibus et peregrinis dimittetis eas. Ego sum Dominus Deus vester.
 Locutusque est Dominus ad Moysen, dicens:
 Loquere filiis Israel: Mense septimo, prima die mensis, erit vobis sabbatum, memoriale, clangentibus tubis, et vocabitur sanctum:
 omne opus servile non facietis in eo, et offeretis holocaustum Domino.
 Locutusque est Dominus ad Moysen, dicens:
 Decimo die mensis huius septimi, dies expiationum erit celeberrimus, et vocabitur sanctus: affligetisque animas vestras in eo, et offeretis holocaustum Domino.
 Omne opus servile non facietis in tempore diei huius: quia dies propitiationis est, ut propitietur vobis Dominus Deus vester.
 Omnis anima, quae afflicta non fuerit die hac, peribit de populis suis:
 et quae operis quippiam fecerit, delebo eam de populo suo.
 Nihil ergo operis facietis in eo: legitimum sempiternum erit vobis in cunctis generationibus, et habitationibus vestris.
 Sabbatum requietionis est, et affligetis animas vestras die nono mensis: a vespera usque ad vesperam celebrabitis sabbata vestra.
 Et locutus est Dominus ad Moysen, dicens:
 Loquere filiis Israel: A quintodecimo die mensis huius septimi, erunt feriae tabernaculorum septem diebus Domino.
 Dies primus vocabitur celeberrimus atque sanctissimus: omne opus servile non facietis in eo.
 Et septem diebus offeretis holocausta Domino. Dies quoque octavus erit celeberrimus, atque sanctissimus, et offeretis holocaustum Domino: est enim coetus atque collectae: omne opus servile non facietis in eo.
 Hae sunt feriae Domini, quas vocabitis celeberrimas atque sanctissimas, offeretisque in eis oblationes Domino, holocausta et libamenta iuxta ritum uniuscuiusque diei:
 exceptis sabbatis Domini, donisque vestris, et quae offeretis ex voto, vel quae sponte tribuetis Domino.
 A quintodecimo ergo die mensis septimi, quando congregaveritis omnes fructus terrae vestrae, celebrabitis ferias Domini septem diebus: die primo et die octavo erit sabbatum, id est, requies.
 Sumetisque vobis die primo fructus arboris pulcherrimae, spatulasque palmarum, et ramos ligni densarum frondium, et salices de torrente, et laetabimini coram Domino Deo vestro.
 Celebrabitisque solemnitatem eius septem diebus per annum: legitimum sempiternum erit in generationibus vestris. Mense septimo festa celebrabitis,
 et habitabitis in umbraculis septem diebus: omnis, qui de genere est Israel, manebit in tabernaculis,
 ut discant posteri vestri quod in tabernaculis habitare fecerim filios Israel, cum educerem eos de terra Aegypti. Ego Dominus Deus vester.
 Locutusque est Moyses super solemnitatibus Domini ad filios Israel.


Caput 24

 Et locutus est Dominus ad Moysen, dicens:
 Praecipe filiis Israel, ut afferant tibi oleum de olivis purissimum, ac lucidum, ad concinnandas lucernas iugiter,
 extra velum testimonii in tabernaculo foederis. Ponetque eas Aaron a vespere usque ad mane coram Domino, cultu rituque perpetuo in generationibus vestris.
 Super candelabrum mundissimum ponentur semper in conspectu Domini.
 Accipies quoque similam, et coques ex ea duodecim panes, qui singuli habebunt duas decimas:
 quorum senos altrinsecus super mensam purissimam coram Domino statues:
 et pones super eos thus lucidissimum, ut sit panis in monimentum oblationis Domini.
 Per singula sabbata mutabuntur coram Domino suscepti a filiis Israel foedere sempiterno:
 eruntque Aaron et filiorum eius, ut comedant eos in loco sancto: quia Sanctum sanctorum est de sacrificiis Domini iure perpetuo.
 Ecce autem egressus filius mulieris Israelitidis, quem pepererat de viro aegyptio inter filios Israel, iurgatus est in castris cum viro Israelita.
 Cumque blasphemasset nomen, et maledixisset ei, adductus est ad Moysen. (Vocabatur autem mater eius Salumith, filia Dabri de tribu Dan.)
 Miseruntque eum in carcerem, donec nossent quid iuberet Dominus.
 Qui locutus est ad Moysen,
 dicens: Educ blasphemum extra castra, et ponant omnes qui audierunt, manus suas super caput eius, et lapidet eum populus universus.
 Et ad filios Israel loqueris: Homo, qui maledixerit Deo suo, portabit peccatum suum;
 et qui blasphemaverit nomen Domini, morte moriatur: lapidibus opprimet eum omnis multitudo, sive ille civis, sive peregrinus fuerit. Qui blasphemaverit nomen Domini, morte moriatur.
 Qui percusserit, et occiderit hominem, morte moriatur.
 Qui percusserit animal, reddet vicarium, id est, animam pro anima.
 Qui irrogaverit maculam cuilibet civium suorum, sicut fecit, sic fiet ei:
 fracturam pro fractura, oculum pro oculo, dentem pro dente restituet: qualem inflixerit maculam, talem sustinere cogetur.
 Qui percusserit iumentum, reddet aliud. Qui percusserit hominem, punietur.
 Aequum iudicium sit inter vos, sive peregrinus, sive civis peccaverit: quia ego sum Dominus Deus vester.
 Locutusque est Moyses ad filios Israel: et eduxerunt eum, qui blasphemaverat, extra castra, ac lapidibus oppresserunt. Feceruntque filii Israel sicut praeceperat Dominus Moysi.


Caput 25

 Locutusque est Dominus ad Moysen in monte Sinai, dicens:
 Loquere filiis Israel, et dices ad eos: Quando ingressi fueritis terram quam ego dabo vobis, sabbatizes sabbatum Domino.
 Sex annis seres agrum tuum, et sex annis putabis vineam tuam, colligesque fructus eius:
 septimo autem anno sabbatum erit terrae, requietionis Domini: agrum non seres, et vineam non putabis.
 Quae sponte gignet humus, non metes: et uvas primitiarum tuarum non colliges quasi vindemiam: annus enim requietionis terrae est:
 sed erunt vobis in cibum, tibi et servo tuo, ancillae et mercenario tuo, et advenae qui peregrinantur apud te:
 iumentis tuis et pecoribus, omnia quae nascuntur praebebunt cibum.
 Numerabis quoque tibi septem hebdomadas annorum, id est, septies septem, quae simul faciunt annos quadraginta novem:
 et clanges buccina mense septimo, decima die mensis, propitiationis tempore, in universa terra vestra.
 Sanctificabisque annum quinquagesimum, et vocabis remissionem cunctis habitatoribus terrae tuae: ipse est enim iubilaeus. Revertetur homo ad possessionem suam, et unusquisque rediet ad familiam pristinam:
 quia iubilaeus est, et quinquagesimus annus. Non seretis neque metetis sponte in agro nascentia, et primitias vindemiae non colligetis,
 ob sanctificationem iubilaei: sed statim oblata comedetis.
 Anno iubilaei, redient omnes ad possessiones suas.
 Quando vendes quippiam civi tuo, vel emes ab eo, ne contristes fratrem tuum, sed iuxta numerum annorum iubilaei emes ab eo,
 et iuxta supputationem frugum vendet tibi.
 Quanto plures anni remanserint post iubilaeum, tanto crescet et pretium: et quanto minus temporis numeraveris, tanto minoris et emptio constabit: tempus enim frugum vendet tibi.
 Nolite affligere contribules vestros, sed timeat unusquisque Deum suum, quia ego Dominus Deus vester.
 Facite praecepta mea, et iudicia custodite, et implete ea: ut habitare possitis in terra absque ullo pavore,
 et gignat vobis humus fructus suos, quibus vescamini usque ad saturitatem, nullius impetum formidantes.
 Quod si dixeritis: Quid comedemus anno septimo, si non severimus, neque collegerimus fruges nostras?
 dabo benedictionem meam vobis anno sexto, et faciet fructus trium annorum:
 seretisque anno octavo, et comedetis veteres fruges usque ad nonum annum: donec nova nascantur, edetis vetera.
 Terra quoque non vendetur in perpetuum, quia mea est, et vos advenae et coloni mei estis:
 unde cuncta regio possessionis vestrae sub redemptionis conditione vendetur.
 Si attenuatus frater tuus vendiderit possessiunculam suam, et voluerit propinquus eius, potest redimere quod ille vendiderat.
 Sin autem non habuerit proximum, et ipse pretium ad redimendum potuerit invenire,
 computabuntur fructus ex eo tempore quo vendidit: et quod reliquum est, reddet emptori, sicque recipiet possessionem suam.
 Quod si non invenerit manus eius ut reddat pretium, habebit emptor quod emerat, usque ad annum iubilaeum. In ipso enim omnis venditio redibit ad dominum et ad possessorem pristinum.
 Qui vendiderit domum intra urbis muros, habebit licentiam redimendi, donec unus impleatur annus.
 Si non redemerit, et anni circulus fuerit evolutus, emptor possidebit eam, et posteri eius in perpetuum, et redimi non poterit, etiam in iubilaeo.
 Sin autem in villa domus, quae muros non habet, agrorum iure vendetur: si ante redempta non fuerit, in iubilaeo revertetur ad dominum.
 Aedes Levitarum quae in urbibus sunt, semper possunt redimi:
 si redemptae non fuerint, in iubilaeo revertentur ad dominos, quia domus urbium Levitarum pro possessionibus sunt inter filios Israel.
 Suburbana autem eorum non veneant, quia possessio sempiterna est.
 Si attenuatus fuerit frater tuus, et infirmus manu, et susceperis eum quasi advenam et peregrinum, et vixerit tecum,
 ne accipias usuras ab eo, nec amplius quam dedisti: time Deum tuum, ut vivere possit frater tuus apud te.
 Pecuniam tuam non dabis ei ad usuram, et frugum superabundantiam non exiges.
 Ego Dominus Deus vester, qui eduxi vos de terra Aegypti, ut darem vobis terram Chanaan, et essem vester Deus.
 Si paupertate compulsus vendiderit se tibi frater tuus, non eum opprimes servitute famulorum,
 sed quasi mercenarius et colonus erit: usque ad annum iubilaeum operabitur apud te,
 et postea egredietur cum liberis suis, et revertetur ad cognationem, ad possessionem patrum suorum.
 Mei enim servi sunt, et ego eduxi eos de terra Aegypti: non veneant conditione servorum:
 ne affligas eum per potentiam, sed metuito Deum tuum.
 Servus et ancilla sint vobis de nationibus quae in circuitu vestro sunt:
 et de advenis qui peregrinantur apud vos, vel qui ex his nati fuerint in terra vestra, hos habebitis famulos:
 et haereditario iure transmittetis ad posteros, ac possidebitis in aeternum: fratres autem vestros filios Israel ne opprimatis per potentiam.
 Si invaluerit apud vos manus advenae atque peregrini, et attenuatus frater tuus vendiderit se ei, aut cuiquam de stirpe eius:
 post venditionem potest redimi. Qui voluerit ex fratribus suis, redimet eum,
 et patruus, et patruelis, et consanguineus, et affinis. Sin autem et ipse potuerit, redimet se,
 supputatis dumtaxat annis a tempore venditionis suae usque ad annum iubilaeum: et pecunia, qua venditus fuerat, iuxta annorum numerum, et rationem mercenarii supputata.
 Si plures fuerint anni qui remanent usque ad iubilaeum, secundum hos reddet et pretium:
 si pauci, ponet rationem cum eo iuxta annorum numerum, et reddet emptori quod reliquum est annorum,
 quibus ante servivit mercedibus imputatis: non affliget eum violenter in conspectu tuo.
 Quod si per haec redimi non potuerit, anno iubilaeo egredietur cum liberis suis.
 Mei enim sunt servi filii Israel, quos eduxi de terra Aegypti.


Caput 26

 Ego Dominus Deus vester: non facietis vobis idolum, et sculptile, nec titulos erigetis, nec insignem lapidem ponetis in terra vestra, ut adoretis eum. Ego enim sum Dominus Deus vester.
 Custodite sabbata mea, et pavete ad sanctuarium meum. Ego Dominus.
 Si in praeceptis meis ambulaveritis, et mandata mea custodieritis, et feceritis ea, dabo vobis pluvias temporibus suis,
 et terra gignet germen suum, et pomis arbores replebuntur.
 Apprehendet messium tritura vindemiam, et vindemia occupabit sementem: et comedetis panem vestrum in saturitate, et absque pavore habitabitis in terra vestra.
 Dabo pacem in finibus vestris: dormietis, et non erit qui exterreat. Auferam malas bestias, et gladius non transibit terminos vestros.
 Persequemini inimicos vestros, et corruent coram vobis.
 Persequentur quinque de vestris centum alienos, et centum de vobis decem millia: cadent inimici vestri gladio in conspectu vestro.
 Respiciam vos, et crescere faciam: multiplicabimini, et firmabo pactum meum vobiscum.
 Comedetis vetustissima veterum, et vetera novis supervenientibus proiicietis.
 Ponam tabernaculum meum in medio vestri, et non abiiciet vos anima mea.
 Ambulabo inter vos, et ero Deus vester, vosque eritis populus meus.
 Ego Dominus Deus vester, qui eduxi vos de terra Aegyptiorum, ne serviretis eis: et qui confregi catenas cervicum vestrarum, ut incederetis erecti.
 Quod si non audieritis me, nec feceritis omnia mandata mea,
 si spreveritis leges meas, et iudicia mea contempseritis, ut non faciatis ea quae a me constituta sunt, et ad irritum perducatis pactum meum:
 ego quoque haec faciam vobis: visitabo vos velociter in egestate, et ardore, qui conficiat oculos vestros, et consumat animas vestras. Frustra seretis sementem, quae ab hostibus devorabitur.
 Ponam faciem meam contra vos, et corruetis coram hostibus vestris, et subiiciemini his qui oderunt vos: fugietis, nemine persequente.
 Sin autem nec sic obedieritis mihi, addam correptiones vestras septuplum propter peccata vestra,
 et conteram superbiam duritiae vestrae. Daboque vobis caelum desuper sicut ferrum, et terram aeneam.
 Consumetur incassum labor vester, non proferet terra germen, nec arbores poma praebebunt.
 Si ambulaveritis ex adverso mihi, nec volueritis audire me, addam plagas vestras in septuplum propter peccata vestra:
 immittamque in vos bestias agri, quae consumant vos, et pecora vestra, et ad paucitatem cuncta redigant, desertaeque fiant viae vestrae.
 Quod si nec sic volueritis recipere disciplinam, sed ambulaveritis ex adverso mihi:
 ego quoque contra vos adversus incedam, et percutiam vos septies propter peccata vestra,
 inducamque super vos gladium ultorem foederis mei. Cumque confugeritis in urbes, mittam pestilentiam in medio vestri, et trademini in manibus hostium,
 postquam confregero baculum panis vestri: ita ut decem mulieres in uno clibano coquant panes, et reddant eos ad pondus: et comedetis, et non saturabimini.
 Sin autem nec per haec audieritis me, sed ambulaveritis contra me:
 et ego incedam adversus vos in furore contrario, et corripiam vos septem plagis propter peccata vestra:
 ita ut comedatis carnes filiorum vestrorum et filiarum vestrarum.
 Destruam excelsa vestra, et simulacra confringam. Cadetis inter ruinas idolorum vestrorum, et abominabitur vos anima mea,
 in tantum ut urbes vestras redigam in solitudinem, et deserta faciam sanctuaria vestra, nec recipiam ultra odorem suavissimum.
 Disperdamque terram vestram, et stupebunt super ea inimici vestri, cum habitatores illius fuerint.
 Vos autem dispergam in gentes, et evaginabo post vos gladium, eritque terra vestra deserta, et civitates vestrae dirutae.
 Tunc placebunt terrae sabbata sua cunctis diebus solitudinis suae: quando fueritis
 in terra hostili, sabbatizabit, et requiescet in sabbatis solitudinis suae, eo quod non requieverit in sabbatis vestris quando habitabatis in ea.
 Et qui de vobis remanserint, dabo pavorem in cordibus eorum in regionibus hostium, terrebit eos sonitus folii volantis, et ita fugient quasi gladium: cadent, nullo persequente,
 et corruent singuli super fratres suos, quasi bella fugientes, nemo vestrum inimicis audebit resistere.
 Peribitis inter gentes, et hostilis vos terra consumet.
 Quod si et de iis aliqui remanserint, tabescent in iniquitatibus suis, in terra inimicorum suorum, et propter peccata patrum suorum et sua affligentur:
 donec confiteantur iniquitates suas, et maiorum suorum, quibus praevaricati sunt in me, et ambulaverunt ex adverso mihi.
 Ambulabo igitur et ego contra eos, et inducam illos in terram hostilem, donec erubescat incircumcisa mens eorum: tunc orabunt pro impietatibus suis.
 Et recordabor foederis mei, quod pepigi cum Iacob, et Isaac, et Abraham. Terrae quoque memor ero:
 quae cum relicta fuerit ab eis, complacebit sibi in sabbatis suis, patiens solitudinem propter illos. Ipsi vero rogabunt pro peccatis suis, eo quod abiecerint iudicia mea, et leges meas despexerint.
 Et tamen etiam cum essent in terra hostili, non penitus abieci eos, neque sic despexi ut consumerentur, et irritum facerent pactum meum cum eis. Ego enim sum Dominus Deus eorum,
 et recordabor foederis mei pristini, quando eduxi eos de terra Aegypti in conspectu gentium, ut essem Deus eorum. Ego Dominus. Haec sunt iudicia atque praecepta et leges quas dedit Dominus inter se et filios Israel in monte Sinai per manum Moysi.


Caput 27

 Locutusque est Dominus ad Moysen, dicens:
 Loquere filiis Israel, et dices ad eos: Homo qui votum fecerit, et spoponderit Deo animam suam, sub aestimatione dabit pretium.
 Si fuerit masculus a vigesimo anno usque ad sexagesimum annum, dabit quinquaginta siclos argenti ad mensuram sanctuarii:
 si mulier, triginta.
 A quinto autem anno usque ad vigesimum, masculus dabit viginti siclos: femina, decem.
 Ab uno mense usque ad annum quintum, pro masculo dabuntur quinque sicli: pro femina, tres.
 Sexagenarius et ultra masculus dabit quindecim siclos: femina, decem.
 Si pauper fuerit, et aestimationem reddere non valebit, stabit coram sacerdote: et quantum ille aestimaverit, et viderit eum posse reddere, tantum dabit.
 Animal autem, quod immolari potest Domino, si quis voverit, sanctum erit,
 et mutari non poterit, id est, nec melius malo, nec peius bono: quod si mutaverit, et ipsum quod mutatum est, et illud pro quo mutatum est, consecratum erit Domino.
 Animal immundum, quod immolari Domino non potest, si quis voverit, adducetur ante sacerdotem:
 qui iudicans utrum bonum an malum sit, statuet pretium.
 Quod si dare voluerit is qui offert, addet supra aestimationem quintam partem.
 Homo si voverit domum suam, et sanctificaverit Domino, considerabit eam sacerdos utrum bona an mala sit, et iuxta pretium, quod ab eo fuerit constitutum, venundabitur:
 sin autem ille qui voverat, voluerit redimere eam, dabit quintam partem aestimationis supra, et habebit domum.
 Quod si agrum possessionis suae voverit, et consecraverit Domino, iuxta mensuram sementis aestimabitur pretium: si triginta modiis hordei seritur terra, quinquaginta siclis venundetur argenti.
 Si statim ab anno incipientis iubilaei voverit agrum, quanto valere potest, tanto aestimabitur.
 Sin autem post aliquantum temporis, supputabit sacerdos pecuniam iuxta annorum, qui reliqui sunt, numerum usque ad iubilaeum, et detrahetur ex pretio.
 Quod si voluerit redimere agrum ille qui voverat, addet quintam partem aestimatae pecuniae, et possidebit eum.
 Sin autem noluerit redimere, sed alteri cuilibet fuerit venundatus, ultra eum qui voverat redimere non poterit.
 Quia cum iubilaei venerit dies, sanctificatus erit Domino, et possessio consecrata ad ius pertinet sacerdotum.
 Si ager emptus est, et non de possessione maiorum sanctificatus fuerit Domino,
 supputabit sacerdos iuxta annorum numerum usque ad iubilaeum, pretium: et dabit ille qui voverat eum, Domino.
 In iubilaeo autem revertetur ad priorem dominum, qui vendiderat eum, et habuerat in sorte possessionis suae.
 Omnis aestimatio siclo sanctuarii ponderabitur. Siclus viginti obolos habet.
 Primogenita, quae ad Dominum pertinent, nemo sanctificare poterit et vovere: sive bos, sive ovis fuerit, Domini sunt.
 Quod si immundum est animal, redimet qui obtulit, iuxta aestimationem tuam, et addet quintam partem pretii: si redimere noluerit, vendetur alteri quantocumque a te fuerit aestimatum.
 Omne quod Domino consecratur, sive homo fuerit, sive animal, sive ager, non vendetur, nec redimi poterit. Quidquid semel fuerit consecratum, Sanctum sanctorum erit Domino:
 et omnis consecratio, quae offertur ab homine, non redimetur, sed morte morietur.
 Omnes decimae terrae, sive de frugibus, sive de pomis arborum, Domini sunt, et illi sanctificantur.
 Si quis autem voluerit redimere decimas suas, addet quintam partem earum.
 Omnium decimarum bovis et ovis et caprae, quae sub pastoris virga transeunt, quidquid decimum venerit, sanctificabitur Domino.
 Non eligetur nec bonum nec malum, nec altero commutabitur, si quis mutaverit: et quod mutatum est, et pro quo mutatum est, sanctificabitur Domino, et non redimetur.
 Haec sunt praecepta, quae mandavit Dominus Moysi ad filios Israel in monte Sinai.


Liber Numeri



Caput 1

 Locutusque est Dominus ad Moysen in deserto Sinai in tabernaculo foederis, prima die mensis secundi, anno altero egressionis eorum ex Aegypto, dicens:
 Tollite summam universae congregationis filiorum Israel per cognationes et domos suas, et nomina singulorum, quidquid sexus est masculini
 a vigesimo anno et supra, omnium virorum fortium ex Israel, et numerabitis eos per turmas suas, tu et Aaron.
 Eruntque vobiscum principes tribuum ac domorum in cognationibus suis,
 quorum ista sunt nomina: de Ruben, Elisur, filius Sedeur;
 de Simeon, Salamiel filius Surisaddai;
 de Iuda, Nahasson filius Aminadab;
 de Issachar, Nathanael filius Suar;
 de Zabulon, Eliab filius Helon;
 filiorum autem Ioseph, de Ephraim, Elisama filius Ammiud; de Manasse, Gamaliel filius Phadassur;
 de Beniamin, Abidan filius Gedeonis;
 de Dan, Ahiezer filius Ammisaddai;
 de Aser, Phegiel filius Ochran;
 de Gad, Eliasaph filius Duel;
 de Nephthali, Ahira filius Enan.
 Hi nobilissimi principes multitudinis per tribus et cognationes suas, et capita exercitus Israel,
 quos tulerunt Moyses et Aaron cum omni vulgi multitudine:
 et congregaverunt primo die mensis secundi, recensentes eos per cognationes, et domos, ac familias, et capita, et nomina singulorum a vigesimo anno et supra,
 sicut praeceperat Dominus Moysi. Numeratique sunt in deserto Sinai.
 De Ruben primogenito Israelis per generationes et familias ac domos suas, et nomina capitum singulorum, omne quod sexus est masculini a vigesimo anno et supra, procedentium ad bellum,
 quadraginta sex millia quingenti.
 De filiis Simeon per generationes et familias ac domos cognationum suarum recensiti sunt per nomina et capita singulorum, omne quod sexus est masculini a vigesimo anno et supra, procedentium ad bellum,
 quinquaginta novem millia trecenti.
 De filiis Gad per generationes et familias ac domos cognationum suarum recensiti sunt per nomina singulorum a viginti annis et supra, omnes qui ad bella procederent,
 quadraginta quinque millia sexcenti quinquaginta.
 De filiis Iuda per generationes et familias ac domos cognationum suarum, per nomina singulorum a vigesimo anno et supra, omnes qui poterant ad bella procedere,
 recensiti sunt septuaginta quatuor millia sexcenti.
 De filiis Issachar, per generationes et familias ac domos cognationum suarum, per nomina singulorum a vigesimo anno et supra, omnes qui ad bella procederent,
 recensiti sunt quinquaginta quatuor millia quadringenti.
 De filiis Zabulon per generationes et familias ac domos cognationum suarum recensiti sunt per nomina singulorum a vigesimo anno et supra, omnes qui poterant ad bella procedere,
 quinquaginta septem millia quadringenti.
 De filiis Ioseph, filiorum Ephraim per generationes et familias ac domos cognationum suarum recensiti sunt per nomina singulorum a vigesimo anno et supra, omnes qui poterant ad bella procedere,
 quadraginta millia quingenti.
 Porro filiorum Manasse per generationes et familias ac domos cognationum suarum recensiti sunt per nomina singulorum a viginti annis et supra, omnes qui poterant ad bella procedere,
 triginta duo millia ducenti.
 De filiis Beniamin per generationes et familias ac domos cognationum suarum recensiti sunt nominibus singulorum a vigesimo anno et supra, omnes qui poterant ad bella procedere,
 triginta quinque millia quadringenti.
 De filiis Dan per generationes et familias ac domos cognationum suarum recensiti sunt nominibus singulorum a vigesimo anno et supra, omnes qui poterant ad bella procedere,
 sexaginta duo millia septingenti.
 De filiis Aser per generationes et familias ac domos cognationum suarum recensiti sunt per nomina singulorum a vigesimo anno et supra, omnes qui poterant ad bella procedere,
 quadraginta millia et mille quingenti.
 De filiis Nephthali per generationes et familias ac domos cognationum suarum recensiti sunt nominibus singulorum a vigesimo anno et supra, omnes qui poterant ad bella procedere,
 quinquaginta tria millia quadringenti.
 Hi sunt, quos numeraverunt Moyses et Aaron, et duodecim principes Israel, singulos per domos cognationum suarum.
 Fueruntque omnis numerus filiorum Israel per domos et familias suas a vigesimo anno et supra, qui poterant ad bella procedere,
 sexcenta tria millia virorum quingenti quinquaginta.
 Levitae autem in tribu familiarum suarum non sunt numerati cum eis.
 Locutusque est Dominus ad Moysen, dicens:
 Tribum Levi noli numerare, neque pones summam eorum cum filiis Israel:
 sed constitue eos super tabernaculum testimonii et cuncta vasa eius, et quidquid ad caeremonias pertinet. Ipsi portabunt tabernaculum et omnia utensilia eius: et erunt in ministerio, ac per gyrum tabernaculi metabuntur.
 Cum proficiscendum fuerit, deponent Levitae tabernaculum; cum castrametandum, erigent. Quisquis externorum accesserit, occidetur.
 Metabuntur autem castra filii Israel unusquisque per turmas et cuneos atque exercitum suum.
 Porro Levitae per gyrum tabernaculi figent tentoria, ne fiat indignatio super multitudinem filiorum Israel, et excubabunt in custodiis tabernaculi testimonii.
 Fecerunt ergo filii Israel iuxta omnia quae praeceperat Dominus Moysi.


Caput 2

 Locutusque est Dominus ad Moysen et Aaron, dicens:
 Singuli per turmas, signa, atque vexilla, et domos cognationum suarum, castrametabuntur filii Israel, per gyrum tabernaculi foederis.
 Ad orientem Iudas figet tentoria per turmas exercitus sui: eritque princeps filiorum eius Nahasson filius Aminadab.
 Et omnis de stirpe eius summa pugnantium, septuaginta quatuor millia sexcenti.
 Iuxta eum castrametati sunt de tribu Issachar, quorum princeps fuit Nathanael filius Suar.
 Et omnis numerus pugnatorum eius quinquaginta quatuor millia quadringenti.
 In tribu Zabulon princeps fuit Eliab filius Helon.
 Omnis de stirpe eius exercitus pugnatorum, quinquaginta septem millia quadringenti.
 Universi qui in castris Iudae enumerati sunt, fuerunt centum octoginta sex millia quadringenti: et per turmas suas primi egredientur.
 In castris filiorum Ruben ad meridianam plagam erit princeps Elisur filius Sedeur.
 Et cunctus exercitus pugnatorum eius qui numerati sunt, quadraginta sex millia quingenti.
 Iuxta eum castrametati sunt de tribu Simeon: quorum princeps fuit Salamiel filius Surisaddai.
 Et cunctus exercitus pugnatorum eius qui numerati sunt, quinquaginta novem millia trecenti.
 In tribu Gad princeps fuit Eliasaph filius Duel.
 Et cunctus exercitus pugnatorum eius, qui numerati sunt, quadraginta quinque millia sexcenti quinquaginta.
 Omnes qui recensiti sunt in castris Ruben, centum quinquaginta millia et mille quadringenti quinquaginta per turmas suas: in secundo loco proficiscentur.
 Levabitur autem tabernaculum testimonii per officia Levitarum, et turmas eorum: quomodo erigetur, ita et deponetur. Singuli per loca et ordines suos proficiscentur.
 Ad occidentalem plagam erunt castra filiorum Ephraim, quorum princeps fuit Elisama filius Ammiud.
 Cunctus exercitus pugnatorum eius, qui numerati sunt, quadraginta millia quingenti.
 Et cum eis tribus filiorum Manasse, quorum princeps fuit Gamaliel filius Phadassur.
 Cunctusque exercitus pugnatorum eius, qui numerati sunt, triginta duo millia ducenti.
 In tribu filiorum Beniamin princeps fuit Abidan filius Gedeonis.
 Et cunctus exercitus pugnatorum eius, qui recensiti sunt, triginta quinque millia quadringenti.
 Omnes qui numerati sunt in castris Ephraim, centum octo millia centum per turmas suas: tertii proficiscentur.
 Ad aquilonis partem castrametati sunt filii Dan: quorum princeps fuit Ahiezer filius Ammisaddai.
 Cunctus exercitus pugnatorum eius, qui numerati sunt, sexaginta duo millia septingenti.
 Iuxta eum fixere tentoria de tribu Aser: quorum princeps fuit Phegiel filius Ochran.
 Cunctus exercitus pugnatorum eius, qui numerati sunt, quadraginta millia et mille quingenti.
 De tribu filiorum Nephthali princeps fuit Ahira filius Enan.
 Cunctus exercitus pugnatorum eius, quinquaginta tria millia quadringenti.
 Omnes qui numerati sunt in castris Dan, fuerunt centum quinquaginta septem millia sexcenti: et novissimi proficiscentur.
 Hic numerus filiorum Israel, per domos cognationum suarum et turmas divisi exercitus, sexcenta tria millia quingenti quinquaginta.
 Levitae autem non sunt numerati inter filios Israel: sic enim praeceperat Dominus Moysi.
 Feceruntque filii Israel iuxta omnia quae mandaverat Dominus. Castrametati sunt per turmas suas, et profecti per familias ac domos patrum suorum.


Caput 3

 Hae sunt generationes Aaron et Moysi in die qua locutus est Dominus ad Moysen in monte Sinai.
 Et haec nomina filiorum Aaron: primogenitus eius Nadab, deinde Abiu, et Eleazar, et Ithamar.
 Haec nomina filiorum Aaron sacerdotum qui uncti sunt, et quorum repletae et consecratae manus ut sacerdotio fungerentur.
 Mortui sunt enim Nadab et Abiu cum offerrent ignem alienum in conspectu Domini in deserto Sinai, absque liberis: functique sunt sacerdotio Eleazar et Ithamar coram Aaron patre suo.
 Locutusque est Dominus ad Moysen, dicens:
 Applica tribum Levi, et fac stare in conspectu Aaron sacerdotis ut ministrent ei, et excubent,
 et observent quidquid ad cultum pertinet multitudinis coram tabernaculo testimonii,
 et custodiant vasa tabernaculi, servientes in ministerio eius.
 Dabisque dono Levitas
 Aaron et filiis eius, quibus traditi sunt a filiis Israel. Aaron autem et filios eius constitues super cultum sacerdotii. Externus, qui ad ministrandum accesserit, morietur.
 Locutusque est Dominus ad Moysen, dicens:
 Ego tuli Levitas a filiis Israel pro omni primogenito, qui aperit vulvam in filiis Israel, eruntque Levitae mei.
 Meum est enim omne primogenitum: ex quo percussi primogenitos in terra Aegypti, sanctificavi mihi quidquid primum nascitur in Israel: ab homine usque ad pecus, mei sunt. Ego Dominus.
 Locutusque est Dominus ad Moysen in deserto Sinai, dicens:
 Numera filios Levi per domos patrum suorum et familias, omnem masculum ab uno mense et supra.
 Numeravit Moyses, ut praeceperat Dominus,
 et inventi sunt filii Levi per nomina sua, Gerson et Caath et Merari.
 Filii Gerson: Lebni et Semei.
 Filii Caath: Amram et Iesaar, Hebron et Oziel.
 Filii Merari: Moholi et Musi.
 De Gerson fuere familiae duae, Lebnitica, et Semeitica:
 quarum numeratus est populus sexus masculini ab uno mense et supra, septem millia quingenti.
 Hi post tabernaculum metabuntur ad occidentem,
 sub principe Eliasaph filio Lael.
 Et habebunt excubias in tabernaculo foederis,
 ipsum tabernaculum et operimentum eius, tentorium quod trahitur ante fores tecti foederis, et cortinas atrii: tentorium quoque quod appenditur in introitu atrii tabernaculi, et quidquid ad ritum altaris pertinet, funes tabernaculi et omnia utensilia eius.
 Cognatio Caath habebit populos Amramitas et Iesaaritas et Hebronitas et Ozielitas. Hae sunt familiae Caathitarum recensitae per nomina sua.
 Omnes generis masculini ab uno mense et supra, octo millia sexcenti habebunt excubias sanctuarii,
 et castrametabuntur ad meridianam plagam.
 Princepsque eorum erit Elisaphan filius Oziel:
 et custodient arcam, mensamque et candelabrum, altaria et vasa sanctuarii, in quibus ministratur, et velum, cunctamque huiuscemodi supellectilem.
 Princeps autem principum Levitarum Eleazar filius Aaron sacerdotis, erit super excubitores custodiae sanctuarii.
 At vero de Merari erunt populi Moholitae et Musitae recensiti per nomina sua:
 omnes generis masculini ab uno mense et supra, sex millia ducenti.
 Princeps eorum Suriel filius Abihaiel: in plaga septentrionali castrametabuntur.
 Erunt sub custodia eorum tabulae tabernaculi et vectes, et columnae ac bases earum, et omnia quae ad cultum huiuscemodi pertinent:
 columnaeque atrii per circuitum cum basibus suis, et paxilli cum funibus.
 Castrametabuntur ante tabernaculum foederis, id est, ad orientalem plagam, Moyses et Aaron cum filiis suis, habentes custodiam sanctuarii in medio filiorum Israel. Quisquis alienus accesserit, morietur.
 Omnes Levitae, quos numeraverunt Moyses et Aaron iuxta praeceptum Domini per familias suas in genere masculino a mense uno et supra, fuerunt viginti duo millia.
 Et ait Dominus ad Moysen: Numera primogenitos sexus masculini de filiis Israel ab uno mense et supra, et habebis summam eorum.
 Tollesque Levitas mihi pro omni primogenito filiorum Israel: ego sum Dominus: et pecora eorum pro universis primogenitis pecorum filiorum Israel.
 Recensuit Moyses, sicut praeceperat Dominus, primogenitos filiorum Israel:
 et fuerunt masculi per nomina sua, a mense uno et supra, viginti duo millia ducenti septuaginta tres.
 Locutusque est Dominus ad Moysen, dicens:
 Tolle Levitas pro primogenitis filiorum Israel, et pecora Levitarum pro pecoribus eorum, eruntque Levitae mei. Ego sum Dominus.
 In pretio autem ducentorum septuaginta trium, qui excedunt numerum Levitarum de primogenitis filiorum Israel,
 accipies quinque siclos per singula capita ad mensuram sanctuarii (siclus habet viginti obolos):
 dabisque pecuniam Aaron et filiis eius pretium eorum qui supra sunt.
 Tulit igitur Moyses pecuniam eorum, qui fuerant amplius, et quos redemerant a Levitis,
 pro primogenitis filiorum Israel, mille trecentorum sexaginta quinque siclorum iuxta pondus sanctuarii:
 et dedit eam Aaron et filiis eius iuxta verbum quod praeceperat sibi Dominus.


Caput 4

 Locutusque est Dominus ad Moysen et Aaron, dicens:
 Tolle summam filiorum Caath de medio Levitarum per domos et familias suas,
 a trigesimo anno et supra, usque ad quinquagesimum annum, omnium qui ingrediuntur ut stent et ministrent in tabernaculo foederis.
 Hic est cultus filiorum Caath: tabernaculum foederis, et Sanctum sanctorum
 ingredientur Aaron et filii eius, quando movenda sunt castra, et deponent velum quod pendet ante fores, involventque eo arcam testimonii,
 et operient rursum velamine ianthinarum pellium, extendentque desuper pallium totum hyacinthinum, et inducent vectes.
 Mensam quoque propositionis involvent hyacinthino pallio, et ponent cum ea thuribula et mortariola, cyathos et crateras ad liba fundenda: panes semper in ea erunt:
 extendentque desuper pallium coccineum, quod rursum operient velamento ianthinarum pellium, et inducent vectes.
 Sument et pallium hyacinthinum, quo operient candelabrum cum lucernis et forcipibus suis et emunctoriis et cunctis vasis olei, quae ad concinnandas lucernas necessaria sunt:
 et super omnia ponent operimentum ianthinarum pellium, et inducent vectes.
 Necnon et altare aureum involvent hyacinthino vestimento, et extendent desuper operimentum ianthinarum pellium, inducentque vectes.
 Omnia vasa, quibus ministratur in sanctuario, involvent hyacinthino pallio, et extendent desuper operimentum ianthinarum pellium, inducentque vectes.
 Sed et altare mundabunt cinere, et involvent illud purpureo vestimento,
 ponentque cum eo omnia vasa, quibus in ministerio eius utuntur, id est, ignium receptacula, fuscinulas ac tridentes, uncinos et batilla. Cuncta vasa altaris operient simul velamine ianthinarum pellium, et inducent vectes.
 Cumque involverint Aaron et filii eius sanctuarium et omnia vasa eius in commotione castrorum, tunc intrabunt filii Caath ut portent involuta: et non tangent vasa sanctuarii, ne moriantur. Ista sunt onera filiorum Caath in tabernaculo foederis:
 super quos erit Eleazar filius Aaron sacerdotis, ad cuius curam pertinet oleum ad concinnandas lucernas, et compositionis incensum, et sacrificium, quod semper offertur, et oleum unctionis, et quidquid ad cultum tabernaculi pertinet, omniumque vasorum, quae in sanctuario sunt.
 Locutusque est Dominus ad Moysen et Aaron, dicens:
 Nolite perdere populum Caath de medio Levitarum:
 sed hoc facite eis, ut vivant, et non moriantur, si tetigerint Sancta sanctorum. Aaron et filii eius intrabunt, ipsique disponent opera singulorum, et divident quid portare quis debeat.
 Alii nulla curiositate videant quae sunt in sanctuario priusquam involvantur, alioquin morientur.
 Locutusque est Dominus ad Moysen, dicens:
 Tolle summam etiam filiorum Gerson per domos ac familias et cognationes suas,
 a triginta annis et supra, usque ad annos quinquaginta. Numera omnes qui ingrediuntur et ministrant in tabernaculo foederis.
 Hoc est officium familiae Gersonitarum,
 ut portent cortinas tabernaculi et tectum foederis, operimentum aliud, et super omnia velamen ianthinum tentoriumque quod pendet in introitu tabernaculi foederis,
 cortinas atrii, et velum in introitu quod est ante tabernaculum. Omnia quae ad altare pertinent, funiculos, et vasa ministerii,
 iubente Aaron et filiis eius, portabunt filii Gerson: et scient singuli cui debeant oneri mancipari.
 Hic est cultus familiae Gersonitarum in tabernaculo foederis, eruntque sub manu Ithamar filii Aaron sacerdotis.
 Filios quoque Merari per familias et domos patrum suorum recensebis,
 a triginta annis et supra, usque ad annos quinquaginta, omnes qui ingrediuntur ad officium ministerii sui et cultum foederis testimonii.
 Haec sunt onera eorum: portabunt tabulas tabernaculi et vectes eius, columnas ac bases earum,
 columnas quoque atrii per circuitum cum basibus et paxillis et funibus suis. Omnia vasa et supellectilem ad numerum accipient, sicque portabunt.
 Hoc est officium familiae Meraritarum et ministerium in tabernaculo foederis: eruntque sub manu Ithamar filii Aaron sacerdotis.
 Recensuerunt igitur Moyses et Aaron et principes synagogae filios Caath per cognationes et domos patrum suorum,
 a triginta annis et supra, usque ad annum quinquagesimum, omnes qui ingrediuntur ad ministerium tabernaculi foederis:
 et inventi sunt duo millia septingenti quinquaginta.
 Hic est numerus populi Caath qui intrant tabernaculum foederis: hos numeravit Moyses et Aaron iuxta sermonem Domini per manum Moysi.
 Numerati sunt et filii Gerson per cognationes et domos patrum suorum,
 a triginta annos et supra, usque ad quinquagesimum annum, omnes qui ingrediuntur ut ministrent in tabernaculo foederis:
 et inventi sunt duo millia sexcenti triginta.
 Hic est populus Gersonitarum, quos numeraverunt Moyses et Aaron iuxta verbum Domini.
 Numerati sunt et filii Merari per cognationes et domos patrum suorum,
 a triginta annis et supra, usque ad annum quinquagesimum, omnes qui ingrediuntur ad explendos ritus tabernaculi foederis:
 et inventi sunt tria millia ducenti.
 Hic est numerus filiorum Merari, quos recensuerunt Moyses et Aaron iuxta imperium Domini per manum Moysi.
 Omnes qui recensiti sunt de Levitis, et quos recenseri fecit ad nomen Moyses et Aaron, et principes Israel per cognationes et domos patrum suorum,
 a triginta annis et supra, usque ad annum quinquagesimum, ingredientes ad ministerium tabernaculi, et onera portanda,
 fuerunt simul octo millia quingenti octoginta.
 Iuxta verbum Domini recensuit eos Moyses, unumquemque iuxta officium et onera sua, sicut praeceperat ei Dominus.


Caput 5

 Locutusque est Dominus ad Moysen, dicens:
 Praecipe filiis Israel, ut eiiciant de castris omnem leprosum, et qui semine fluit, pollutusque est super mortuo:
 tam masculum quam feminam eiicite de castris, ne contaminent ea cum habitaverint vobiscum.
 Feceruntque ita filii Israel, et eiecerunt eos extra castra, sicut locutus erat Dominus Moysi.
 Locutusque est Dominus ad Moysen, dicens:
 Loquere ad filios Israel: Vir, sive mulier, cum fecerint ex omnibus peccatis, quae solent hominibus accidere, et per negligentiam transgressi fuerint mandatum Domini, atque deliquerint,
 confitebuntur peccatum suum, et reddent ipsum caput, quintamque partem desuper, ei in quem peccaverint.
 Sin autem non fuerit qui recipiat, dabunt Domino, et erit sacerdotis, excepto ariete, qui offertur pro expiatione, ut sit placabilis hostia.
 Omnes quoque primitiae, quas offerunt filii Israel, ad sacerdotem pertinent:
 et quidquid in sanctuarium offertur a singulis, et traditur manibus sacerdotis, ipsius erit.
 Locutusque est Dominus ad Moysen, dicens:
 Loquere ad filios Israel, et dices ad eos: Vir cuius uxor erraverit, maritumque contemnens
 dormierit cum altero viro, et hoc maritus deprehendere non quiverit, sed latet adulterium, et testibus argui non potest, quia non est inventa in stupro:
 si spiritus zelotypiae concitaverit virum contra uxorem suam, quae vel polluta est, vel falsa suspicione appetitur:
 adducet eam ad sacerdotem, et offeret oblationem pro illa, decimam partem sati farinae hordeaceae: non fundet super eam oleum, nec imponet thus: quia sacrificium zelotypiae est, et oblatio investigans adulterium.
 Offeret igitur eam sacerdos, et statuet coram Domino,
 assumetque aquam sanctam in vase fictili, et pauxillum terrae de pavimento tabernaculi mittet in eam.
 Cumque steterit mulier in conspectu Domini, discooperiet caput eius, et ponet super manus illius sacrificium recordationis, et oblationem zelotypiae: ipse autem tenebit aquas amarissimas, in quibus cum execratione maledicta congessit.
 Adiurabitque eam, et dicet: Si non dormivit vir alienus tecum, et si non polluta es deserto mariti thoro, non te nocebunt aquae istae amarissimae, in quas maledicta congessi.
 Sin autem declinasti a viro tuo, atque polluta es, et concubuisti cum altero viro:
 his maledictionibus subiacebis: det te Dominus in maledictionem, exemplumque cunctorum in populo suo: putrescere faciat femur tuum, et tumens uterus tuus disrumpatur.
 Ingrediantur aquae maledictae in ventrem tuum, et utero tumescente putrescat femur. Et respondebit mulier: Amen, amen.
 Scribetque sacerdos in libello ista maledicta, et delebit ea aquis amarissimis, in quas maledicta congessit,
 et dabit ei bibere. Quas cum exhauserit,
 tollet sacerdos de manu eius sacrificium zelotypiae, et elevabit illud coram Domino, imponetque illud super altare, ita dumtaxat ut prius:
 pugillum sacrificii tollat de eo, quod offertur, et incendat super altare: et sic potum det mulieri aquas amarissimas.
 Quas cum biberit, si polluta est, et contempto viro adulterii rea, pertransibunt eam aquae maledictionis, et inflato ventre, computrescet femur: eritque mulier in maledictionem, et in exemplum omni populo.
 Quod si polluta non fuerit, erit innoxia, et faciet liberos.
 Ista est lex zelotypiae. Si declinaverit mulier a viro suo, et si polluta fuerit,
 maritusque zelotypiae spiritu concitatus adduxerit eam in conspectu Domini, et fecerit ei sacerdos iuxta omnia quae scripta sunt:
 maritus absque culpa erit, et illa recipiet iniquitatem suam.


Caput 6

 Locutusque est Dominus ad Moysen, dicens:
 Loquere ad filios Israel, et dices ad eos: Vir, sive mulier, cum fecerint votum ut sanctificentur, et se voluerint Domino consecrare:
 a vino, et omni quod inebriare potest, abstinebunt. Acetum ex vino, et ex qualibet alia potione, et quidquid de uva exprimitur, non bibent: uvas recentes siccasque non comedent
 cunctis diebus quibus ex voto Domino consecrantur: quidquid ex vinea esse potest, ab uva passa usque ad acinum non comedent.
 Omni tempore separationis suae novacula non transibit per caput eius usque ad completum diem, quo Domino consecratur. Sanctus erit, crescente caesarie capitis eius.
 Omni tempore consecrationis suae, super mortuum non ingredietur,
 nec super patris quidem et matris et fratris sororisque funere contaminabitur, quia consecratio Dei sui super caput eius est.
 Omnibus diebus separationis suae sanctus erit Domino.
 Sin autem mortuus fuerit subito quispiam coram eo, polluetur caput consecrationis eius: quod radet illico in eadem die purgationis suae, et rursum septima.
 In octava autem die offeret duos turtures, vel duos pullos columbae sacerdoti in introitu foederis testimonii.
 Facietque sacerdos unum pro peccato, et alterum in holocaustum, et deprecabitur pro eo, quia peccavit super mortuo: sanctificabitque caput eius in die illo:
 et consecrabit Domino dies separationis illius, offerens agnum anniculum pro peccato: ita tamen ut dies priores irriti fiant, quoniam polluta est sanctificatio eius.
 Ista est lex consecrationis. Cum dies, quos ex voto decreverat, complebuntur, adducet eum ad ostium tabernaculi foederis,
 et offeret oblationes eius Domino, agnum anniculum immaculatum in holocaustum, et ovem anniculam immaculatam pro peccato, et arietem immaculatum, hostiam pacificam,
 canistrum quoque panum azymorum qui conspersi sint oleo, et lagana absque fermento uncta oleo, ac libamina singulorum:
 quae offeret sacerdos coram Domino, et faciet tam pro peccato, quam in holocaustum.
 Arietem vero immolabit hostiam pacificam Domino, offerens simul canistrum azymorum, et libamenta quae ex more debentur.
 Tunc radetur nazaraeus ante ostium tabernaculi foederis caesarie consecrationis suae: tolletque capillos eius, et ponet super ignem, qui est suppositus sacrificio pacificorum:
 et armum coctum arietis, tortamque absque fermento unam de canistro, et laganum azymum unum, et tradet in manus nazaraei, postquam rasum fuerit caput eius.
 Susceptaque rursum ab eo, elevabit in conspectu Domini: et sanctificata sacerdotis erunt, sicut pectusculum, quod separari iussum est, et femur. Post haec, potest bibere nazaraeus vinum.
 Ista est lex nazaraei, cum voverit oblationem suam Domino tempore consecrationis suae, exceptis his, quae invenerit manus eius: iuxta quod mente devoverat, ita faciet ad perfectionem sanctificationis suae.
 Locutusque est Dominus ad Moysen, dicens:
 Loquere Aaron et filiis eius: Sic benedicetis filiis Israel, et dicetis eis:
 Benedicat tibi Dominus, et custodiat te.
 Ostendat Dominus faciem suam tibi, et misereatur tui.
 Convertat Dominus vultum suum ad te, et det tibi pacem.
 Invocabuntque nomen meum super filios Israel, et ego benedicam eis.


Caput 7

 Factum est autem in die qua complevit Moyses tabernaculum, et erexit illud, unxitque et sanctificavit cum omnibus vasis suis, altare similiter et omnia vasa eius:
 obtulerunt principes Israel et capita familiarum, qui erant per singulas tribus, praefectique eorum, qui numerati fuerant,
 munera coram Domino sex plaustra tecta cum duodecim bobus. Unum plaustrum obtulere duo duces, et unum bovem singuli, obtuleruntque ea in conspectu tabernaculi.
 Ait autem Dominus ad Moysen:
 Suscipe ab eis ut serviant in ministerio tabernaculi, et trades ea Levitis iuxta ordinem ministerii sui.
 Itaque cum suscepisset Moyses plaustra et boves, tradidit eos Levitis.
 Duo plaustra et quatuor boves dedit filiis Gerson, iuxta id quod habebant necessarium.
 Quatuor alia plaustra et octo boves dedit filiis Merari secundum officia et cultum suum, sub manu Ithamar filii Aaron sacerdotis.
 Filiis autem Caath non dedit plaustra et boves: quia in sanctuario serviunt, et onera propriis portant humeris.
 Igitur obtulerunt duces in dedicationem altaris, die qua unctum est, oblationem suam ante altare.
 Dixitque Dominus ad Moysen: Singuli duces per singulos dies offerant munera in dedicationem altaris.
 Primo die obtulit oblationem suam Nahasson filius Aminadab de tribu Iuda:
 fueruntque in ea acetabulum argenteum pondo centum triginta siclorum, phiala argentea habens septuaginta siclos, iuxta pondus sanctuarii, utrumque plenum simila conspersa oleo in sacrificium:
 mortariolum ex decem siclis aureis plenum incenso:
 bovem de armento, et arietem, et agnum anniculum in holocaustum:
 hircumque pro peccato:
 et in sacrificio pacificorum boves duos, arietes quinque, hircos quinque, agnos anniculos quinque. Haec est oblatio Nahasson filii Aminadab.
 Secundo die obtulit Nathanael filius Suar, dux de tribu Issachar,
 acetabulum argenteum appendens centum triginta siclos, phialam argenteam habentem septuaginta siclos, iuxta pondus sanctuarii, utrumque plenum simila conspersa oleo in sacrificium:
 mortariolum aureum habens decem siclos plenum incenso:
 bovem de armento, et arietem, et agnum anniculum in holocaustum:
 hircumque pro peccato:
 et in sacrificio pacificorum boves duos, arietes quinque, hircos quinque, agnos anniculos quinque. Haec fuit oblatio Nathanael filii Suar.
 Tertio die princeps filiorum Zabulon, Eliab filius Helon,
 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum similia conspersa oleo in sacrificium:
 mortariolum aureum appendens decem siclos, plenum incenso:
 bovem de armento, et arietem, et agnum anniculum in holocaustum:
 hircumque pro peccato:
 et in sacrificio pacificorum boves duos, arietes quinque, hircos quinque, agnos anniculos quinque. Haec est oblatio Eliab filii Helon.
 Die quarto princeps filiorum Ruben, Elisur filius Sedeur,
 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum:
 mortariolum aureum appendens decem siclos, plenum incenso:
 bovem de armento, et arietem, et agnum anniculum in holocaustum:
 hircumque pro peccato:
 et in hostias pacificorum boves duos, arietes quinque, hircos quinque, agnos anniculos quinque. Haec fuit oblatio Elisur filii Sedeur.
 Die quinto princeps filiorum Simeon, Salamiel filius Surisaddai,
 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum:
 mortariolum aureum appendens decem siclos, plenum incenso:
 bovem de armento, et arietem, et agnum anniculum in holocaustum:
 hircumque pro peccato:
 et in hostias pacificorum boves duos, arietes quinque, hircos quinque, agnos anniculos quinque. Haec fuit oblatio Salamiel filii Surisaddai.
 Die sexto princeps filiorum Gad, Eliasaph filius Duel,
 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum:
 mortariolum aureum appendens decem siclos, plenum incenso:
 bovem de armento, et arietem, et agnum anniculum in holocaustum:
 hircumque pro peccato:
 et in hostias pacificorum boves duos, arietes quinque, hircos quinque, agnos anniculos quinque. Haec fuit oblatio Eliasaph filii Duel.
 Die septimo princeps filiorum Ephraim, Elisama filius Ammiud,
 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum:
 mortariolum aureum appendens decem siclos, plenum incenso:
 bovem de armento, et arietem, et agnum anniculum in holocaustum:
 hircumque pro peccato:
 et in hostias pacificorum boves duos, arietes quinque, hircos quinque, agnos anniculos quinque. Haec fuit oblatio Elisama filii Ammiud.
 Die octavo, princeps filiorum Manasse, Gamaliel filius Phadassur,
 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum:
 mortariolum aureum appendens decem siclos, plenum incenso:
 bovem de armento, et arietem, et agnum anniculum in holocaustum:
 hircumque pro peccato:
 et in hostias pacificorum boves duos, arietes quinque, hircos quinque, agnos anniculos quinque. Haec fuit oblatio Gamaliel filii Phadassur.
 Die nono princeps filiorum Beniamin, Abidan filius Gedeonis,
 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum:
 et mortariolum aureum appendens decem siclos, plenum incenso:
 bovem de armento, et arietem, et agnum anniculum in holocaustum:
 hircumque pro peccato:
 et in hostias pacificorum boves duos, arietes quinque, hircos quinque, agnos anniculos quinque. Haec fuit oblatio Abidan filii Gedeonis.
 Die decimo princeps filiorum Dan, Ahiezer filius Ammisaddai,
 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum:
 mortariolum aureum appendens decem siclos, plenum incenso:
 bovem de armento, et arietem, et agnum anniculum in holocaustum:
 hircumque pro peccato:
 et in hostias pacificorum boves duos, arietes quinque, hircos quinque, agnos anniculos quinque. Haec fuit oblatio Ahiezer filii Ammisaddai.
 Die undecimo princeps filiorum Aser, Phegiel filius Ochran,
 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum:
 mortariolum aureum appendens decem siclos, plenum incenso:
 bovem de armento, et arietem, et agnum anniculum in holocaustum:
 hircumque pro peccato:
 et in hostias pacificorum boves duos, arietes quinque, hircos quinque, agnos anniculos quinque. Haec fuit oblatio Phegiel filii Ochran.
 Die duodecimo princeps filiorum Nephthali, Ahira filius Enan,
 obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila oleo conspersa in sacrificum:
 mortariolum aureum appendens decem siclos, plenum incenso:
 bovem de armento, et arietem, et agnum anniculum in holocaustum:
 hircumque pro peccato:
 et in hostias pacificorum boves duos, arietes quinque, hircos quinque, agnos anniculos quinque. Haec fuit oblatio Ahira filii Enan.
 Haec in dedicatione altaris oblata sunt a principibus Israel, in die qua consecratum est: acetabula argentea duodecim: phialae argenteae duodecim: mortariola aurea duodecim:
 ita ut centum triginta siclos argenti haberet unum acetabulum, et septuaginta siclos haberet una phiala: id est, in commune vasorum omnium ex argento sicli duo millia quadringenti, pondere sanctuarii:
 mortariola aurea duodecim plena incenso, denos siclos appendentia pondere sanctuarii: id est, simul auri sicli centum viginti:
 boves de armento in holocaustum duodecim, arietes duodecim, agni anniculi duodecim, et libamenta eorum: hirci duodecim pro peccato.
 In hostias pacificorum, boves viginti quatuor, arietes sexaginta, hirci sexaginta, agni anniculi sexaginta. Haec oblata sunt in dedicatione altaris, quando unctum est.
 Cumque ingrederetur Moyses tabernaculum foederis, ut consuleret oraculum, audiebat vocem loquentis ad se de propitiatorio quod erat super arcam testimonii inter duos cherubim, unde et loquebatur ei.


Caput 8

 Locutusque est Dominus ad Moysen, dicens:
 Loquere Aaron, et dices ad eum: Cum posueris septem lucernas, candelabrum in australi parte erigatur. Hoc igitur praecipe ut lucernae contra boream e regione respiciant ad mensam panum propositionis, contra eam partem, quam candelabrum respicit, lucere debebunt.
 Fecitque Aaron, et imposuit lucernas super candelabrum, ut praeceperat Dominus Moysi.
 Haec autem erat factura candelabri, ex auro ductili, tam medius stipes, quam cuncta quae ex utroque calamorum latere nascebantur: iuxta exemplum quod ostendit Dominus Moysi, ita operatus est candelabrum.
 Et locutus est Dominus ad Moysen, dicens:
 Tolle Levitas de medio filiorum Israel, et purificabis eos
 iuxta hunc ritum: aspergantur aqua lustrationis, et radant omnes pilos carnis suae. Cumque laverint vestimenta sua, et mundati fuerint,
 tollent bovem de armentis, et libamentum eius similam oleo conspersam: bovem autem alterum de armento tu accipies pro peccato:
 et applicabis Levitas coram tabernaculo foederis, convocata omni multitudine filiorum Israel.
 Cumque Levitae fuerint coram Domino, ponent filii Israel manus suas super eos.
 Et offeret Aaron Levitas, munus in conspectu Domini a filiis Israel, ut serviant in ministerio eius.
 Levitae quoque ponent manus suas super capita boum, e quibus unum facies pro peccato, et alterum in holocaustum Domini, ut depreceris pro eis.
 Statuesque Levitas in conspectu Aaron et filiorum eius, et consecrabis oblatos Domino,
 ac separabis de medio filiorum Israel, ut sint mei.
 Et postea ingredientur tabernaculum foederis, ut serviant mihi. Sicque purificabis et consecrabis eos in oblationem Domini: quoniam dono donati sunt mihi a filiis Israel.
 Pro primogenitis quae aperiunt omnem vulvam in Israel, accepi eos.
 Mea sunt enim omnia primogenita filiorum Israel, tam ex hominibus quam ex iumentis. Ex die quo percussi omne primogenitum in terra Aegypti, sanctificavi eos mihi:
 et tuli Levitas pro cunctis primogenitis filiorum Israel,
 tradidique eos dono Aaron et filiis eius de medio populi, ut serviant mihi pro Israel in tabernaculo foederis, et orent pro eis ne sit in populo plaga, si ausi fuerint accedere ad sanctuarium.
 Feceruntque Moyses et Aaron et omnis multitudo filiorum Israel super Levitas quae praeceperat Dominus Moysi:
 purificatique sunt, et laverunt vestimenta sua. Elevavitque eos Aaron in conspectu Domini, et oravit pro eis,
 ut purificati ingrederentur ad officia sua in tabernaculum foederis coram Aaron et filiis eius. Sicut praeceperat Dominus Moysi de Levitis, ita factum est.
 Locutusque est Dominus ad Moysen, dicens:
 Haec est lex Levitarum: a viginti quinque annis et supra, ingredientur ut ministrent in tabernaculo foederis.
 Cumque quinquagesimum annum aetatis impleverint, servire cessabunt,
 eruntque ministri fratrum suorum in tabernaculo foederis, ut custodiant quae sibi fuerunt commendata: opera autem ipsa non faciant. Sic dispones Levitis in custodiis suis.


Caput 9

 Locutus est Dominus ad Moysen in deserto Sinai anno secundo, postquam egressi sunt de terra Aegypti, mense primo, dicens:
 Faciant filii Israel Phase in tempore suo,
 quartadecima die mensis huius ad vesperam, iuxta omnes caeremonias et iustificationes eius.
 Praecepitque Moyses filiis Israel ut facerent Phase.
 Qui fecerunt tempore suo, quartadecima die mensis ad vesperam, in monte Sinai. Iuxta omnia quae mandaverat Dominus Moysi, fecerunt filii Israel.
 Ecce autem quidam immundi super anima hominis, qui non poterant facere Phase in die illo, accedentes ad Moysen et Aaron,
 dixerunt eis: Immundi sumus super anima hominis: quare fraudamur ut non valeamus oblationem offerre Domino in tempore suo inter filios Israel?
 Quibus respondit Moyses: State ut consulam quid praecipiat Dominus de vobis.
 Locutusque est Dominus ad Moysen, dicens:
 Loquere filiis Israel: Homo, qui fuerit immundus super anima, sive in via procul in gente vestra, faciat Phase Domino
 in mense secundo, quartadecima die mensis ad vesperam. Cum azymis et lactucis agrestibus comedent illud:
 non relinquent ex eo quippiam usque mane, et os eius non confringent: omnem ritum Phase observabunt.
 Si quis autem et mundus est, et in itinere non fuit, et tamen non fecit Phase, exterminabitur anima illa de populis suis, quia sacrificium Domino non obtulit tempore suo: peccatum suum ipse portabit.
 Peregrinus quoque et advena si fuerint apud vos, facient Phase Domino iuxta caeremonias et iustificationes eius. Praeceptum idem erit apud vos tam advenae quam indigenae.
 Igitur die qua erectum est tabernaculum, operuit illud nubes. A vespere autem super tentorium erat quasi species ignis usque mane.
 Sic fiebat iugiter: per diem operiebat illud nubes, et per noctem quasi species ignis.
 Cumque ablata fuisset nubes, quae tabernaculum protegebat, tunc proficiscebantur filii Israel: et in loco ubi stetisset nubes, ibi castrametabantur.
 Ad imperium Domini proficiscebantur, et ad imperium illius figebant tabernaculum. Cunctis diebus quibus stabat nubes super tabernaculum, manebant in eodem loco:
 et si evenisset ut multo tempore maneret super illud, erant filii Israel in excubiis Domini, et non proficiscebantur
 quot diebus fuisset nubes super tabernaculum. Ad imperium Domini erigebant tentoria, et ad imperium illius deponebant.
 Si fuisset nubes a vespere usque mane, et statim diluculo tabernaculum reliquisset, proficiscebantur: et si post diem et noctem recessisset, dissipabant tentoria.
 Si vero biduo aut uno mense vel longiori tempore fuisset super tabernaculum, manebant filii Israel in eodem loco, et non proficiscebantur: statim autem ut recessisset, movebant castra.
 Per verbum Domini figebant tentoria, et per verbum illius proficiscebantur: erantque in excubiis Domini iuxta imperium eius per manum Moysi.


Caput 10

 Locutusque est Dominus ad Moysen, dicens:
 Fac tibi duas tubas argenteas ductiles, quibus convocare possis multitudinem quando movenda sunt castra.
 Cumque increpueris tubis, congregabitur ad te omnis turba ad ostium tabernaculi foederis.
 Si semel clangueris, venient ad te principes, et capita multitudinis Israel.
 Si autem prolixior atque concisus clangor increpuerit, movebunt castra primi qui sunt ad orientalem plagam.
 In secundo autem sonitu et pari ululatu tubae, levabunt tentoria qui habitant ad meridiem; et iuxta hunc modum reliqui facient, ululantibus tubis in profectionem.
 Quando autem congregandus est populus, simplex tubarum clangor erit, et non concise ululabunt.
 Filii autem Aaron sacerdotes clangent tubis: eritque hoc legitimum sempiternum in generationibus vestris.
 Si exieritis ad bellum de terra vestra contra hostes qui dimicant adversum vos, clangetis ululantibus tubis, et erit recordatio vestri coram Domino Deo vestro, ut eruamini de manibus inimicorum vestrorum.
 Siquando habebitis epulum, et dies festos, et calendas, canetis tubis super holocaustis, et pacificis victimis, ut sint vobis in recordationem Dei vestri. Ego Dominus Deus vester.
 Anno secundo, mense secundo, vigesima die mensis, elevata est nubes de tabernaculo foederis:
 profectique sunt filii Israel per turmas suas de deserto Sinai, et recubuit nubes in solitudine Pharan.
 Moveruntque castra primi iuxta imperium Domini in manu Moysi.
 Filii Iuda per turmas suas: quorum princeps erat Nahasson filius Aminadab.
 In tribu filiorum Issachar fuit princeps Nathanael filius Suar.
 In tribu Zabulon erat princeps Eliab filius Helon.
 Depositumque est tabernaculum, quod portantes egressi sunt filii Gerson et Merari.
 Profectique sunt et filii Ruben, per turmas et ordinem suum: quorum princeps erat Helisur filius Sedeur.
 In tribu autem filiorum Simeon, princeps fuit Salamiel filius Surisaddai.
 Porro in tribu Gad erat princeps Eliasaph filius Duel.
 Profectique sunt et Caathitae portantes sanctuarium. Tamdiu tabernaculum portabatur, donec venirent ad erectionis locum.
 Moverunt castra et filii Ephraim per turmas suas, in quorum exercitu princeps erat Elisama filius Ammiud.
 In tribu autem filiorum Manasse princeps fuit Gamaliel filius Phadassur.
 Et in tribu Beniamin erat dux Abidan filius Gedeonis.
 Novissimi castrorum omnium profecti sunt filii Dan per turmas suas, in quorum exercitu princeps fuit Ahiezer filius Ammisaddai.
 In tribu autem filiorum Aser erat princeps Phegiel filius Ochran.
 Et in tribu filiorum Nephthali princeps fuit Ahira filius Enan.
 Haec sunt castra, et profectiones filiorum Israel per turmas suas quando egrediebantur.
 Dixitque Moyses Hobab filio Raguel Madianitae, cognato suo: Proficiscimur ad locum quem Dominus daturus est nobis: veni nobiscum, ut benefaciamus tibi, quia Dominus bona promisit Israeli.
 Cui ille respondit: Non vadam tecum, sed revertar in terram meam, in qua natus sum.
 Et ille: Noli, inquit, nos relinquere: tu enim nosti in quibus locis per desertum castra ponere debeamus, et eris ductor noster.
 Cumque nobiscum veneris, quidquid optimum fuerit ex opibus, quas nobis traditurus est Dominus, dabimus tibi.
 Profecti sunt ergo de monte Domini viam trium dierum, arcaque foederis Domini praecedebat eos, per dies tres providens castrorum locum.
 Nubes quoque Domini super eos erat per diem cum incederent.
 Cumque elevaretur arca, dicebat Moyses: Surge, Domine, et dissipentur inimici tui, et fugiant qui oderunt te, a facie tua.
 Cum autem deponeretur, aiebat: Revertere, Domine, ad multitudinem exercitus Israel.


Caput 11

 Interea ortum est murmur populi, quasi dolentium pro labore, contra Dominum. Quod cum audisset Dominus, iratus est. Et accensus in eos ignis Domini, devoravit extremam castrorum partem.
 Cumque clamasset populus ad Moysen, oravit Moyses ad Dominum, et absorptus est ignis.
 Vocavitque nomen loci illius, Incensio: eo quod incensus fuisset contra eos ignis Domini.
 Vulgus quippe promiscuum, quod ascenderat cum eis, flagravit desiderio, sedens et flens, iunctis sibi pariter filiis Israel, et ait: Quis dabit nobis ad vescendum carnes?
 recordamur piscium quos comedebamus in Aegypto gratis: in mentem nobis veniunt cucumeres, et pepones, porrique, et caepe, et allia.
 Anima nostra arida est: nihil aliud respiciunt oculi nostri nisi man.
 Erat autem man quasi semen coriandri, coloris bdellii.
 Circuibatque populus, et colligens illud, frangebat mola, sive terebat in mortario, coquens in olla, et faciens ex eo tortulas saporis quasi panis oleati.
 Cumque descenderet nocte super castra ros, descendebat pariter et man.
 Audivit ergo Moyses flentem populum per familias, singulos per ostia tentorii sui. Iratusque est furor Domini valde: sed et Moysi intoleranda res visa est,
 et ait ad Dominum: Cur afflixisti servum tuum? quare non invenio gratiam coram te? et cur imposuisti pondus universi populi huius super me?
 Numquid ego concepi omnem hanc multitudinem, vel genui eam, ut dicas mihi: Porta eos in sinu tuo sicut portare solet nutrix infantulum, et defer in terram, pro qua iurasti patribus eorum?
 Unde mihi carnes ut dem tantae multitudini? flent contra me, dicentes: Da nobis carnes ut comedamus.
 Non possum solus sustinere omnem hunc populum, quia gravis est mihi.
 Sin aliter tibi videtur, obsecro ut interficias me, et inveniam gratiam in oculis tuis, ne tantis afficiar malis.
 Et dixit Dominus ad Moysen: Congrega mihi septuaginta viros de senibus Israel, quos tu nosti quod senes populi sint ac magistri: et duces eos ad ostium tabernaculi foederis, faciesque ibi stare tecum,
 ut descendam et loquar tibi: et auferam de spiritu tuo, tradamque eis, ut sustentent tecum onus populi, et non tu solus graveris.
 Populo quoque dices: Sanctificamini (cras comedetis carnes: ego enim audivi vos dicere: Quis dabit nobis escas carnium? bene nobis erat in Aegypto), ut det vobis Dominus carnes, et comedatis:
 non uno die, nec duobus, vel quinque aut decem, nec viginti quidem,
 sed usque ad mensem dierum, donec exeat per nares vestras, et vertatur in nauseam, eo quod repuleritis Dominum, qui in medio vestri est, et fleveritis coram eo, dicentes: Quare egressi sumus ex Aegypto?
 Et ait Moyses: Sexcenta millia peditum huius populi sunt: et tu dicis: Dabo eis esum carnium mense integro?
 numquid ovium et boum multitudo caedetur, ut possit sufficere ad cibum? vel omnes pisces maris in unum congregabuntur, ut eos satient?
 Cui respondit Dominus: Numquid manus Domini invalida est? iam nunc videbis utrum meus sermo opere compleatur.
 Venit igitur Moyses, et narravit populo verba Domini, congregans septuaginta viros de senibus Israel, quos stare fecit circa tabernaculum.
 Descenditque Dominus per nubem, et locutus est ad eum, auferens de spiritu qui erat in Moyse, et dans septuaginta viris. Cumque requievisset in eis spiritus, prophetaverunt, nec ultra cessaverunt.
 Remanserat autem in castris duo viri, quorum unus vocabatur Eldad, et alter Medad, super quos requievit spiritus. Nam et ipsi descripti fuerant, et non exierant ad tabernaculum.
 Cumque prophetarent in castris, cucurrit puer, et nuntiavit Moysi, dicens: Eldad et Medad prophetant in castris.
 Statim Iosue filius Nun, minister Moysi, et electus e pluribus, ait: Domine mi Moyses, prohibe eos.
 At ille: Quid, inquit aemularis pro me? quis tribuat ut omnis populus prophetet, et det eis Dominus spiritum suum?
 Reversusque est Moyses, et maiores natu Israel in castra.
 Ventus autem egrediens a Domino, arreptans trans mare coturnices detulit, et demisit in castra itinere quantum uno die confici potest, ex omni parte castrorum per circuitum, volabantque in aere duobus cubitis altitudine super terram.
 Surgens ergo populus toto die illo, et nocte, ac die altero, congregavit coturnicum: qui parum, decem coros: et siccaverunt eas per gyrum castrorum.
 Adhuc carnes erant in dentibus eorum, nec defecerat huiuscemodi cibus: et ecce furor Domini concitatus in populum, percussit eum plaga magna nimis.
 Vocatusque est ille locus, Sepulchra concupiscentiae: ibi enim sepelierunt populum qui desideraverat. Egressi autem de Sepulchris concupiscentiae, venerunt in Haseroth, et manserunt ibi.


Caput 12

 Locutaque est Maria et Aaron contra Moysen propter uxorem eius Aethiopissam,
 et dixerunt: Num per solum Moysen locutus est Dominus? nonne et nobis similiter est locutus? Quod cum audisset Dominus
 (erat enim Moyses vir mitissimus super omnes homines qui morabantur in terra),
 statim locutus est ad eum, et ad Aaron et Mariam: Egredimini vos tantum tres ad tabernaculum foederis. Cumque fuissent egressi,
 descendit Dominus in columna nubis, et stetit in introitu tabernaculi, vocans Aaron et Mariam. Qui cum issent,
 dixit ad eos: Audite sermones meos: si quis fuerit inter vos propheta Domini, in visione apparebo ei, vel per somnium loquar ad illum.
 At non talis servus meus Moyses, qui in omni domo mea fidelissimus est:
 ore enim ad os loquor ei: et palam, et non per aenigmata et figuras Dominum videt. Quare ergo non timuistis detrahere servo meo Moysi?
 Iratusque contra eos, abiit:
 nubes quoque recessit quae erat super tabernaculum: et ecce Maria apparuit candens lepra quasi nix. Cumque respexisset eam Aaron, et vidisset perfusam lepra,
 ait ad Moysen: Obsecro, domine mi, ne imponas nobis hoc peccatum quod stulte commisimus,
 ne fiat haec quasi mortua, et ut abortivum quod proiicitur de vulva matris suae: ecce iam medium carnis eius devoratum est a lepra.
 Clamavitque Moyses ad Dominum, dicens: Deus, obsecro, sana eam.
 Cui respondit Dominus: Si pater eius spuisset in faciem illius, nonne debuerat saltem septem diebus rubore suffundi? separetur septem diebus extra castra, et postea revocabitur.
 Exclusa est itaque Maria extra castra septem diebus: et populus non est motus de loco illo, donec revocata est Maria.


Caput 13

 Profectusque est populus de Haseroth, fixis tentoriis in deserto Pharan.
 Ibique locutus est Dominus ad Moysen, dicens:
 Mitte viros, qui considerent terram Chanaan, quam daturus sum filiis Israel, singulos de singulis tribubus, ex principibus.
 Fecit Moyses quod Dominus imperaverat, de deserto Pharan mittens principes viros, quorum ista sunt nomina.
 De tribu Ruben, Sammua filium Zechur.
 De tribu Simeon, Saphat filium Huri.
 De tribu Iuda, Caleb filium Iephone.
 De tribu Issachar, Igal filium Ioseph.
 De tribu Ephraim, Osee filium Nun.
 De tribu Beniamin, Phalti filium Raphu.
 De tribu Zabulon, Geddiel filium Sodi.
 De tribu Ioseph, sceptri Manasse, Gaddi filium Susi.
 De tribu Dan, Ammiel filium Gemalli.
 De tribu Aser, Sthur filium Michael.
 De tribu Nephthali, Nahabi filium Vapsi.
 De tribu Gad, Guel filium Machi.
 Haec sunt nomina virorum, quos misit Moyses ad considerandam terram: vocavitque Osee filium Nun, Iosue.
 Misit ergo eos Moyses ad considerandam terram Chanaan, et dixit ad eos: Ascendite per meridianam plagam. Cumque veneritis ad montes,
 considerate terram, qualis sit: et populum qui habitator est eius, utrum fortis sit an infirmus: si pauci numero an plures:
 ipsa terra, bona an mala: urbes quales, muratae an absque muris:
 humus, pinguis an sterilis, nemorosa an absque arboribus. Confortamini, et afferte nobis de fructibus terrae. Erat autem tempus quando iam praecoquae uvae vesci possunt.
 Cumque ascendissent, exploraverunt terram a deserto Sin, usque Rohob intrantibus Emath.
 Ascenderuntque ad meridiem, et venerunt in Hebron, ubi erant Achiman et Sisai et Tholmai filii Enac: nam Hebron septem annis ante Tanim urbem Aegypti condita est.
 Pergentesque usque ad Torrentem botri, absciderunt palmitem cum uva sua, quem portaverunt in vecte duo viri. De malis quoque granatis et de ficis loci illius tulerunt:
 qui appellatus est Nehelescol, id est Torrens botri, eo quod botrum portassent inde filii Israel.
 Reversique exploratores terrae post quadraginta dies, omni regione circuita,
 venerunt ad Moysen et Aaron et ad omnem coetum filiorum Israel in desertum Pharan, quod est in Cades. Locutique eis et omni multitudini ostenderunt fructus terrae:
 et narraverunt, dicentes: Venimus in terram, ad quam misisti nos, quae revera fluit lacte et melle, ut ex his fructibus cognosci potest:
 sed cultores fortissimos habet, et urbes grandes atque muratas. Stirpem Enac vidimus ibi.
 Amalec habitat in meridie, Hethaeus et Iebusaeus et Amorrhaeus in montanis: Chananaeus vero moratur iuxta mare et circa fluenta Iordanis.
 Inter haec Caleb compescens murmur populi, qui oriebatur contra Moysen, ait: Ascendamus, et possideamus terram, quoniam poterimus obtinere eam.
 Alii vero, qui fuerant cum eo, dicebant: Nequaquam ad hunc populum valemus ascendere, quia fortior nobis est.
 Detraxeruntque terrae, quam inspexerant, apud filios Israel, dicentes: Terra, quam lustravimus, devorat habitatores suos: populus, quem aspeximus, procerae staturae est.
 Ibi vidimus monstra quaedam filiorum Enac de genere giganteo: quibus comparati, quasi locustae videbamur.
