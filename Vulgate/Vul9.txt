
 timens ne forte non permitteret eum Ionathas, sed pugnaret adversus eum, quaerebat comprehendere eum, et occidere. Et exsurgens abiit in Bethsan.
 Et exivit Ionathas obviam illi cum quadraginta millibus virorum electorum in praelium, et venit Bethsan.
 Et vidit Tryphon quia venit Ionathas cum exercitu multo ut extenderet in eum manus: timuit,
 et excepit eum cum honore, et commendavit eum omnibus amicis suis, et dedit ei munera: et praecepit exercitibus suis ut obedirent ei, sicut sibi.
 Et dixit Ionathae: Ut quid vexasti universum populum, cum bellum nobis non sit?
 et nunc remitte eos in domos suas: elige autem tibi viros paucos, qui tecum sint, et veni mecum Ptolemaidam, et tradam eam tibi, et reliqua praesidia, et exercitum, et universos praepositos negotii: et conversus abibo: propterea enim veni.
 Et credidit ei, et fecit sicut dixit: et dimisit exercitum, et abierunt in terram Iuda.
 Retinuit autem secum tria millia virorum: ex quibus remisit in Galilaeam duo millia: mille autem venerunt cum eo.
 Ut autem intravit Ptolemaidam Ionathas, clauserunt portas civitatis Ptolemenses, et comprehenderunt eum: et omnes qui cum eo intraverant, gladio interfecerunt.
 Et misit Tryphon exercitum et equites in Galilaeam et in campum magnum, ut perderent omnes socios Ionathae.
 At illi cum cognovissent quia comprehensus est Ionathas, et periit, et omnes qui cum eo erant, hortati sunt semetipsos, et exierunt parati in praelium.
 Et videntes hi qui insecuti fuerant, quia pro anima res est illis, reversi sunt:
 illi autem venerunt omnes cum pace in terram Iuda. Et planxerunt Ionathan, et eos qui cum ipso fuerant, valde: et luxit Israel luctu magno.
 Et quaesierunt omnes gentes quae erant in circuitu eorum conterere eos: dixerunt enim:
 Non habent principem et adiuvantem: nunc ergo expugnemus illos, et tollamus de hominibus memoriam eorum.


Caput 13

 Et audivit Simon quod congregavit Tryphon exercitum copiosum ut veniret in terram Iuda, et attereret eam.
 Videns quia in tremore populus est, et in timore, ascendit Ierusalem, et congregavit populum:
 et adhortans dixit: Vos scitis quanta ego, et fratres mei, et domus patris mei, fecimus pro legibus et pro sanctis, praelia, et angustias quales vidimus:
 horum gratia perierunt fratres mei omnes propter Israel, et relictus sum ego solus.
 Et nunc non mihi contingat parcere animae meae in omni tempore tribulationis: non enim melior sum fratribus meis.
 Vindicabo itaque gentem meam, et sancta, natos quoque nostros, et uxores: quia congregatae sunt universae gentes conterere nos inimicitiae gratia.
 Et accensus est spiritus populi simul ut audivit sermones istos:
 et responderunt voce magna, dicentes: Tu es dux noster loco Iudae, et Ionathae fratris tui:
 pugna praelium nostrum: et omnia, quaecumque dixeris nobis, faciemus.
 Et congregans omnes viros bellatores, acceleravit consummare universos muros Ierusalem, et munivit eam in gyro.
 Et misit Ionathan filium Absalomi, et cum eo exercitum novum in Ioppen, et eiectis his qui erant in ea, remansit illic ipse.
 Et movit Tryphon a Ptolemaida cum exercitu multo, ut veniret in terram Iuda, et Ionathas cum eo in custodia.
 Simon autem applicuit in Addus contra faciem campi.
 Et ut cognovit Tryphon quia surrexit Simon loco fratris sui Ionathae, et quia commissurus esset cum eo praelium, misit ad eum legatos,
 dicens: Pro argento, quod debebat frater tuus Ionathas in ratione regis propter negotia quae habuit, detinuimus eum.
 Et nunc mitte argenti talenta centum, et duos filios eius obsides, ut non dimissus fugiat a nobis, et remittemus eum.
 Et cognovit Simon quia cum dolo loqueretur secum: iussit tamen dari argentum et pueros, ne inimicitiam magnam sumeret ad populum Israel, dicentem:
 Quia non misit ei argentum, et pueros, propterea periit.
 Et misit pueros, et centum talenta: et mentitus est, et non dimisit Ionathan.
 Et post haec venit Tryphon intra regionem, ut contereret eam: et gyraverunt per viam quae ducit Ador: et Simon et castra eius ambulabant in omnem locum quocumque ibant.
 Qui autem in arce erant, miserunt ad Tryphonem legatos, ut festinaret venire per desertum, et mitteret illis alimonias.
 Et paravit Tryphon omnem equitatum, ut veniret illa nocte: erat autem nix multa valde, et non venit in Galaaditim.
 Et cum appropinquasset Bascaman, occidit Ionathan et filios eius illic.
 Et convertit Tryphon, et abiit in terram suam.
 Et misit Simon, et accepit ossa Ionathae fratris sui, et sepelivit ea in Modin civitate patrum eius.
 Et planxerunt eum omnis Israel planctu magno, et luxerunt eum dies multos.
 Et aedificavit Simon super sepulchrum patris sui et fratrum suorum aedificium altum visu, lapide polito retro et ante.
 Et statuit septem pyramidas, unam contra unam, patri et matri, et quatuor fratribus:
 et his circumposuit columnas magnas: et super columnas arma, ad memoriam aeternam: et iuxta arma naves sculptas, quae viderentur ab omnibus navigantibus mare:
 hoc est sepulchrum, quod fecit in Modin usque in hunc diem.
 Tryphon autem cum iter faceret cum Antiocho rege adolescente, dolo occidit eum:
 et regnavit loco eius, et imposuit sibi diadema Asiae, et fecit plagam magnam in terra.
 Et aedificavit Simon praesidia Iudaeae, muniens ea turribus excelsis, et muris magnis, et portis, et seris: et posuit alimenta in munitionibus.
 Et elegit Simon viros, et misit ad Demetrium regem ut faceret remissionem regioni: quia actus omnes Tryphonis per direptionem fuerant gesti.
 Et Demetrius rex ad verba ista respondit ei, et scripsit epistolam talem:
 Rex Demetrius Simoni summo sacerdoti et amico regum, et senioribus, et genti Iudaeorum, salutem.
 Coronam auream, et bahem, quam misistis, suscepimus: et parati sumus facere vobiscum pacem magnam, et scribere praepositis regis remittere vobis quae indulsimus.
 Quaecumque enim constituimus, vobis constant: munitiones, quas aedificastis, vobis sint:
 remittimus quoque ignorantias et peccata usque in hodiernum diem, et coronam quam debebatis: et si quid aliud erat tributarium in Ierusalem, iam non sit tributarium.
 Et si qui ex vobis apti sunt conscribi inter nostros, conscribantur, et sit inter nos pax.
 Anno centesimo septuagesimo, ablatum est iugum gentium ab Israel.
 Et coepit populus Israel scribere in tabulis, et gestis publicis, anno primo sub Simone summo sacerdote, magno duce, et principe Iudaeorum.
 In diebus illis applicuit Simon ad Gazam, et circumdedit eam castris, et fecit machinas, et applicuit ad civitatem, et percussit turrem unam, et comprehendit eam.
 Et eruperant qui erant intra machinam in civitatem, et factus est motus magnus in civitate.
 Et ascenderunt qui erant in civitate cum uxoribus et filiis supra murum, scissis tunicis suis, et clamaverunt voce magna, postulantes a Simone dextras sibi dari,
 et dixerunt: Non nobis reddas secundum malitias nostras, sed secundum misericordias tuas.
 Et flexus Simon, non debellavit eos: eiecit tamen eos de civitate, et mundavit aedes in quibus fuerant simulacra, et tunc intravit in eam cum hymnis benedicens Dominum:
 et eiecta ab ea omni immunditia, collocavit in ea viros qui legem facerent: et munivit eam, et fecit sibi habitationem.
 Qui autem erant in arce Ierusalem, prohibebantur egredi et ingredi regionem, et emere ac vendere: et esurierunt valde, et multi ex eis fame perierunt,
 et clamaverunt ad Simonem ut dextras acciperent: et dedit illis: et eiecit eos inde, et mundavit arcem a contaminationibus:
 et intraverunt in eam tertia et vigesima die secundi mensis, anno centesimo septuagesimo primo, cum laude, et ramis palmarum, et cinyris, et cymbalis, et nablis, et hymnis, et canticis, quia contritus est inimicus magnus ex Israel.
 Et constituit ut omnibus annis agerentur dies hi cum laetitia.
 Et munivit montem templi, qui erat secus arcem, et habitavit ibi ipse, et qui cum eo erant.
 Et vidit Simon Ioannem filium suum, quod fortis praelii vir esset: et posuit eum ducem virtutum universarum: et habitavit in Gazaris.


Caput 14

 Anno centesimo septuagesimo secundo, congregavit rex Demetrius exercitum suum, et abiit in Mediam ad contrahenda sibi auxilia, ut expugnaret Tryphonem.
 Et audivit Arsaces rex Persidis et Mediae, quia intravit Demetrius confines suos: et misit unum de principibus suis ut comprehenderet eum vivum, et adduceret eum ad se.
 Et abiit, et percussit castra Demetrii: et comprehendit eum, et duxit eum ad Arsacem, et posuit eum in custodiam.
 Et siluit omnis terra Iuda omnibus diebus Simonis, et quaesivit bona genti suae: et placuit illis potestas eius et gloria eius omnibus diebus.
 Et cum omni gloria sua accepit Ioppen in portum, et fecit introitum in insulis maris.
 Et dilatavit fines gentis suae, et obtinuit regionem.
 Et congregavit captivitatem multam, et dominatus est Gazarae, et Bethsurae, et arci: et abstulit immunditias ex ea, et non erat qui resisteret ei.
 Et unusquisque colebat terram suam cum pace: et terra Iuda dabat fructus suos, et ligna camporum fructum suum.
 Seniores in plateis sedebant omnes, et de bonis terrae tractabant, et iuvenes induebant se gloriam, et stolas belli.
 Et civitatibus tribuebat alimonias, et constituebat eas ut essent vasa munitionis quoadusque nominatum est nomen gloriae eius usque ad extremum terrae.
 Fecit pacem super terram, et laetatus est Israel laetitia magna.
 Et sedit unusquisque sub vite sua, et sub ficulnea sua: et non erat qui eos terreret.
 Defecit impugnans eos super terram: reges contriti sunt in diebus illis.
 Et confirmavit omnes humiles populi sui, et legem exquisivit, et abstulit omnem iniquum et malum:
 sancta glorificavit, et multiplicavit vasa sanctorum.
 Et auditum est Romae quia defunctus esset Ionathas, et usque in Spartiatas: et contristati sunt valde.
 Ut audierunt autem quod Simon frater eius factus esset summus sacerdos loco eius, et ipse obtineret omnem regionem, et civitates in ea,
 scripserunt ad eum in tabulis aereis, ut renovarent amicitias et societatem quam fecerant cum Iuda et cum Ionatha, fratribus eius.
 Et lectae sunt in conspectu ecclesiae in Ierusalem. Et hoc exemplum epistolarum, quas Spartiatae miserunt:
 Spartianorum principes et civitates, Simoni sacerdoti magno, et senioribus, et sacerdotibus, et reliquo populo Iudaeorum, fratribus, salutem.
 Legati, qui missi sunt ad populum nostrum, nuntiaverunt nobis de vestra gloria, et honore, ac laetitia: et gavisi sumus in introitu eorum.
 Et scripsimus quae ab eis erant dicta in conciliis populi, sic: Numenius Antiochi, et Antipater Iasonis filius, legati Iudaeorum, venerunt ad nos, renovantes nobiscum amicitiam pristinam.
 Et placuit populo excipere viros gloriose, et ponere exemplum sermonum eorum in segregatis populi libris, ut sit ad memoriam populo Spartiatarum. Exemplum autem horum scripsimus Simoni magno sacerdoti.
 Post haec autem misit Simon Numenium Romam, habentem clypeum aureum magnum, pondo mnarum mille, ad statuendam cum eis societatem. Cum autem audisset populus Romanus
 sermones istos, dixerunt: Quam gratiarum actionem reddemus Simoni, et filiis eius?
 restituit enim ipse fratres suos, et expugnavit inimicos Israel ab eis, et statuerunt ei libertatem, et descripserunt in tabulis aereis, et posuerunt in titulis in monte Sion.
 Et hoc est exemplum scripturae: Octavadecima die mensis Elul, anno centesimo septuagesimo secundo, anno tertio sub Simone sacerdote magno in Asaramel,
 in conventu magno sacerdotum, et populi, et principum gentis, et seniorum regionis, nota facta sunt haec: quoniam frequenter facta sunt praelia in regione nostra,
 Simon autem Mathathiae filius, ex filiis Iarib, et fratres eius, dederunt se periculo, et restiterunt adversariis gentis suae, ut starent sancta ipsorum, et lex: et gloria magna glorificaverunt gentem suam.
 Et congregavit Ionathas gentem suam, et factus est illis sacerdos magnus, et appositus est ad populum suum.
 Et voluerunt inimici eorum calcare et atterere regionem ipsorum, et extendere manus in sancta eorum.
 Tunc restitit Simon, et pugnavit pro gente sua, et erogavit pecunias multas, et armavit viros virtutis gentis suae, et dedit illis stipendia:
 et munivit civitates Iudaeae, et Bethsuram, quae erat in finibus Iudaeae, ubi erant arma hostium antea: et posuit illic praesidium viros Iudaeos.
 Et Ioppen munivit, quae erat ad mare, et Gazaram, quae est in finibus Azoti, in qua hostes antea habitabant: et collocavit illic Iudaeos, et quaecumque apta erant ad correptionem eorum, posuit in eis.
 Et vidit populus actum Simonis, et gloriam quam cogitabat facere genti suae, et posuerunt eum ducem suum, et principem sacerdotum, eo quod ipse fecerat haec omnia, et iustitiam, et fidem, quam conservavit genti suae, et exquisivit omni modo exaltare populum suum.
 Et in diebus eius prosperatum est in manibus eius, ut tollerentur gentes de regione ipsorum, et qui in civitate David erant, in Ierusalem in arce, de qua procedebant, et contaminabant omnia quae in circuitu sanctorum sunt, et inferebant plagam magnam castitati:
 et collocavit in ea viros Iudaeos ad tutamentum regionis, et civitatis, et exaltavit muros Ierusalem.
 Et rex Demetrius statuit illi summum sacerdotium.
 Secundum haec fecit eum amicum suum, et glorificavit eum gloria magna.
 Audivit enim quod appellati sunt Iudaei a Romanis amici, et socii, et fratres, et quia susceperunt legatos Simonis gloriose,
 et quia Iudaei et sacerdotes eorum consenserunt eum esse ducem suum, et summum sacerdotem in aeternum, donec surgat propheta fidelis:
 et ut sit super eos dux, et ut cura esset illi pro sanctis, et ut constitueret praepositos super opera eorum, et super regionem, et super arma, et super praesidia:
 et cura sit illi de sanctis: et ut audiatur ab omnibus, et scribantur in nomine eius omnes conscriptiones in regione: et ut operiatur purpura et auro:
 et ne liceat ulli ex populo et ex sacerdotibus irritum facere aliquid horum, et contradicere his quae ab eo dicuntur, aut convocare conventum in regione sine ipso, et vestiri purpura, et uti fibula aurea:
 qui autem fecerit extra haec, aut irritum fecerit aliquid horum, reus erit.
 Et complacuit omni populo statuere Simonem, et facere secundum verba ista.
 Et suscepit Simon, et placuit ei ut summo sacerdotio fungeretur, et esset dux et princeps gentis Iudaeorum, et sacerdotum, et praeesset omnibus.
 Et scripturam istam dixerunt ponere in tabulis aereis, et ponere eas in peribolo sanctorum, in loco celebri:
 exemplum autem eorum ponere in aerario, ut habeat Simon, et filii eius.


Caput 15

 Et misit rex Antiochus filius Demetrii epistolas ab insulis maris Simoni sacerdoti, et principi gentis Iudaeorum, et universae genti:
 et erant continentes hunc modum: Rex Antiochus Simoni sacerdoti magno, et genti Iudaeorum salutem.
 Quoniam quidem pestilentes obtinuerunt regnum patrum nostrorum, volo autem vendicare regnum, et restituere illud sicut erat antea: et electam feci multitudinem exercitus, et feci naves bellicas.
 Volo autem procedere per regionem ut ulciscar in eos, qui corruperunt regionem nostram, et qui desolaverunt civitates multas in regno meo.
 Nunc ergo statuo tibi omnes oblationes, quas remiserunt tibi ante me omnes reges, et quaecumque alia dona remiserunt tibi:
 et permitto tibi facere percussuram proprii numismatis in regione tua:
 Ierusalem autem sanctam esse, et liberam: et omnia arma, quae fabricata sunt, et praesidia, quae construxisti, quae tenes, maneant tibi.
 Et omne debitum regis, et quae futura sunt regi, ex hoc et in totum tempus remittuntur tibi.
 Cum autem obtinuerimus regnum nostrum, glorificabimus te, et gentem tuam, et templum, gloria magna, ita ut manifestetur gloria vestra in universa terra.
 Anno centesimo septuagesimo quarto exiit Antiochus in terram patrum suorum, et convenerunt ad eum omnes exercitus, ita ut pauci relicti essent cum Tryphone.
 Et insecutus est eum Antiochus rex, et venit Doram fugiens per maritimam:
 sciebat enim quod congregata sunt mala in eum, et reliquit eum exercitus:
 et applicuit Antiochus super Doram cum centum viginti millibus virorum belligeratorum, et octo millibus equitum:
 et circuivit civitatem, et naves a mari accesserunt: et vexabant civitatem a terra et mari, et neminem sinebant ingredi vel egredi.
 Venit autem Numenius, et qui cum eo fuerant, ab urbe Roma, habentes epistolas regibus et regionibus scriptas, in quibus continebantur haec:
 Lucius consul Romanorum, Ptolemaeo regi salutem.
 Legati Iudaeorum venerunt ad nos amici nostri, renovantes pristinam amicitiam et societatem, missi a Simone principe sacerdotum et populo Iudaeorum.
 Attulerunt autem et clypeum aureum mnarum mille.
 Placuit itaque nobis scribere regibus et regionibus, ut non inferant illis mala, neque impugnent eos, et civitates eorum, et regiones eorum: et ut non ferant auxilium pugnantibus adversus eos.
 Visum autem est nobis accipere ab eis clypeum.
 Si qui ergo pestilentes refugerunt de regione ipsorum ad vos, tradite eos Simoni principi sacerdotum, ut vindicet in eos secundum legem suam.
 Haec eadem scripta sunt Demetrio regi, et Attalo, et Ariarathi, et Arsaci,
 et in omnes regiones: et Lampsaco, et Spartiatis, et in Delum, et in Myndum, et in Sicyonem, et in Cariam, et in Samum, et in Pamphyliam, et in Lyciam, et in Alicarnassum, et in Coo, et in Siden, et in Aradon, et in Rhodum, et in Phaselidem, et in Gortynam, et Gnidum, et Cyprum, et Cyrenen.
 Exemplum autem eorum scripserunt Simoni principi sacerdotum, et populo Iudaeorum.
 Antiochus autem rex applicuit castra in Doram secundo, admovens ei semper manus, et machinas faciens: et conclusit Tryphonem, ne procederet:
 et misit ad eum Simon duo millia virorum electorum in auxilium, et argentum, et aurum, et vasa copiosa:
 et noluit ea accipere, sed rupit omnia, quae pactus est cum eo antea, et alienavit se ab eo.
 Et misit ad eum Athenobium unum de amicis suis, ut tractaret cum ipso, dicens: Vos tenetis Ioppen, et Gazaram, et arcem, quae est in Ierusalem, civitates regni mei:
 fines earum desolastis, et fecistis plagam magnam in terra, et dominati estis per loca multa in regno meo.
 Nunc ergo tradite civitates quas occupastis, et tributa locorum in quibus dominati estis extra fines Iudaeae:
 sin autem, date pro illis quingenta talenta argenti, et exterminii, quod exterminastis, et tributorum civitatum alia talenta quingenta: sin autem, veniemus, et expugnabimus vos.
 Et venit Athenobius amicus regis in Ierusalem, et vidit gloriam Simonis, et claritatem in auro, et argento, et apparatum copiosum: et obstupuit, et retulit ei verba regis.
 Et respondit ei Simon, et dixit ei: Neque alienam terram sumpsimus, neque aliena detinemus: sed haereditatem patrum nostrorum, quae iniuste ab inimicis nostris aliquo tempore possessa est.
 Nos vero tempus habentes, vindicamus haereditatem patrum nostrorum.
 Nam de Ioppe et Gazara quae expostulas, ipsi faciebant in populo plagam magnam, et in regione nostra: horum damus talenta centum. Et non respondit ei Athenobius verbum.
 Reversus autem cum ira ad regem, renuntiavit ei verba ista, et gloriam Simonis, et universa quae vidit, et iratus est rex ira magna.
 Tryphon autem fugit navi in Orthosiada.
 Et constituit rex Cendebaeum ducem maritimum, et exercitum peditum et equitum dedit illi.
 Et mandavit illi movere castra contra faciem Iudaeae: et mandavit ei aedificare Gedorem, et obstruere portas civitatis, et debellare populum. Rex autem persequebatur Typhonem.
 Et pervenit Cendebaeus Iamniam, et coepit irritare plebem, et conculcare Iudaeam, et captivare populum, et interficere, et aedificare Gedorem.
 Et collocavit illic equites et exercitum, ut egressi perambularent viam Iudaeae, sicut constituit ei rex.


Caput 16

 Et ascendit Ioannes de Gazaris, et nuntiavit Simoni patri suo quae fecit Cendebaeus in populo ipsorum.
 Et vocavit Simon duos filios seniores, Iudam et Ioannem, et ait illis: Ego, et fratres mei, et domus patris mei expugnavimus hostes Israel ab adolescentia usque in hunc diem: et prosperatum est in manibus nostris liberare Israel aliquoties.
 Nunc autem senui: sed estote loco meo, et fratres mei, et egressi pugnate pro gente nostra: auxilium vero de caelo vobiscum sit.
 Et elegit de regione viginti millia virorum belligeratorum, et equites: et profecti sunt ad Cendebaeum, et dormierunt in Modin.
 Et surrexerunt mane, et abierunt in campum: et ecce exercitus copiosus in obviam illis peditum et equitum: et fluvius torrens erat inter medium ipsorum.
 Et admovit castra contra faciem eorum ipse et populus eius, et vidit populum trepidantem ad transfretandum torrentem: et transfretavit primus, et viderunt eum viri, et transierunt post eum.
 Et divisit populum et equites in medio peditum: erat autem equitatus adversariorum copiosus nimis.
 Et exclamaverunt sacris tubis, et in fugam conversus est Cendebaeus et castra eius: et ceciderunt ex eis multi vulnerati: residui autem in munitionem fugerunt.
 Tunc vulneratus est Iudas frater Ioannis: Ioannes autem insecutus est eos, donec venit Cedronem, quam aedificavit:
 et fugerunt usque ad turres, quae erant in agris Azoti, et succendit eas igni. Et ceciderunt ex illis duo millia virorum, et reversus est in Iudaeam in pace.
 Et Ptolemaeus filius Abobi constitutus erat dux in campo Iericho, et habebat argentum et aurum multum:
 erat enim gener summi sacerdotis.
 Et exaltatum est cor eius, et volebat obtinere regionem, et cogitabat dolum adversus Simonem et filios eius, ut tolleret eos.
 Simon autem, perambulans civitates quae erant in regione Iudaeae, et sollicitudinem gerens earum, descendit in Iericho ipse, et Mathathias filius eius, et Iudas, anno centesimo septuagesimo septimo, mense undecimo: hic est mensis Sabath.
 Et suscepit eos filius Abobi in munitiunculam, quae vocatur Doch, cum dolo, quam aedificavit: et fecit eis convivium magnum, et abscondit illic viros.
 Et cum inebriatus esset Simon et filii eius, surrexit Ptolemaeus cum suis, et sumpserunt arma sua, et intraverunt in convivium: et occiderunt eum, et duos filios eius, et quosdam pueros eius:
 et fecit deceptionem magnam in Israel, et reddidit mala pro bonis.
 Et scripsit haec Ptolemaeus, et misit regi ut mitteret ei exercitum in auxilium, et traderet ei regionem, et civitates eorum, et tributa.
 Et misit alios in Gazaram tollere Ioannem: et tribunis misit epistolas, ut venirent ad se, et daret eis argentum, et aurum, et dona.
 Et alios misit occupare Ierusalem et montem templi.
 Et praecurrens quidam, nuntiavit Ioanni in Gazara quia periit pater eius et fratres eius, et quia misit te quoque interfici.
 Ut audivit autem, vehementer expavit: et comprehendit viros, qui venerant perdere eum, et occidit eos: cognovit enim quia quaerebant eum perdere.
 Et cetera sermonum Ioannis, et bellorum eius, et bonarum virtutum, quibus fortiter gessit, et aedificii murorum, quos exstruxit, et rerum gestarum eius:
 ecce haec scripta sunt in libro dierum sacerdotii eius, ex quo factus est princeps sacerdotum post patrem suum.


Liber II Machabaeorum



Caput 1

 Fratribus qui sunt per Aegyptum Iudaeis, salutem dicunt fratres qui sunt in Ierosolymis Iudaei, et qui in regione Iudaeae, et pacem bonam.
 Benefaciat vobis Deus, et meminerit testamenti sui, quod locutus est ad Abraham, et Isaac, et Iacob servorum suorum fidelium:
 et det vobis cor omnibus ut colatis eum, et faciatis eius voluntatem, corde magno et animo volenti.
 Adaperiat cor vestrum in lege sua, et in praeceptis suis, et faciat pacem.
 Exaudiat orationes vestras, et reconcilietur vobis, nec vos deserat in tempore malo.
 Et nunc hic sumus orantes pro vobis.
 Regnante Demetrio, anno centesimo sexagesimo nono, nos Iudaei scripsimus vobis in tribulatione et impetu qui supervenit nobis in istis annis, ex quo recessit Iason a sancta terra, et a regno.
 Portam succenderunt, et effuderunt sanguinem innocentem: et oravimus ad Dominum, et exauditi sumus, et obtulimus sacrificium et similaginem, et accendimus lucernas, et proposuimus panes.
 Et nunc frequentate dies scenopegiae mensis Casleu.
 Anno centesimo octogesimo octavo, populus qui est Ierosolymis et in Iudaea, senatusque et Iudas, Aristobolo magistro Ptolemaei regis, qui est de genere christorum sacerdotum, et his qui in Aegypto sunt Iudaeis, salutem et sanitatem.
 De magnis periculis a Deo liberati, magnifice gratias agimus ipsi, utpote qui adversus talem regem dimicavimus.
 Ipse enim ebullire fecit de Perside eos qui pugnaverunt contra nos et sanctam civitatem.
 Nam cum in Perside esset dux ipse, et cum ipso immensus exercitus, cecidit in templo Naneae, consilio deceptus sacerdotum Naneae.
 Etenim cum ea habitaturus venit ad locum Antiochus et amici eius, et ut acciperet pecunias multas dotis nomine.
 Cumque proposuissent eas sacerdotes Naneae, et ipse cum paucis ingressus esset intra ambitum fani, clauserunt templum,
 cum intrasset Antiochus: apertoque occulto aditu templi, mittentes lapides percusserunt ducem et eos qui cum eo erant: et diviserunt membratim, et capitibus amputatis foras proiecerunt.
 Per omnia benedictus Deus, qui tradidit impios.
 Facturi igitur quinta et vigesima die mensis Casleu purificationem templi, necessarium duximus significare vobis: ut et vos quoque agatis diem scenopegiae, et diem ignis, qui datus est quando Nehemias aedificato templo et altari obtulit sacrificia.
 Nam cum in Persidem ducerentur patres nostri, sacerdotes qui tunc cultores Dei erant, acceptum ignem de altari occulte absconderunt in valle, ubi erat puteus altus et siccus, et in eo contutati sunt eum, ita ut omnibus ignotus esset locus.
 Cum autem praeterissent anni multi, et placuit Deo ut mitteretur Nehemias a rege Persidis, nepotes sacerdotum illorum qui absconderant, misit ad requirendum ignem: et sicut narraverunt nobis, non invenerunt ignem, sed aquam crassam.
 Et iussit eos haurire, et afferre sibi: et sacrificia quae imposita erant, iussit sacerdos Nehemias aspergi ipsa aqua: et ligna, et quae erant superposita.
 Utque hoc factum est, et tempus affuit quo sol refulsit, qui prius erat in nubilo, accensus est ignis magnus, ita ut omnes mirarentur.
 Orationem autem faciebant omnes sacerdotes, dum consummaretur sacrificium, Ionatha inchoante, ceteris autem respondentibus.
 Et Nehemiae erat oratio hunc habens modum: Domine Deus omnium creator, terribilis et fortis, iustus et misericors, qui solus est bonus rex,
 solus praestans, solus iustus et omnipotens et aeternus, qui liberas Israel de omni malo; qui fecisti patres electos, et sanctificasti eos:
 accipe sacrificium pro universo populo tuo Israel, et custodi partem tuam, et sanctifica.
 Congrega dispersionem nostram, libera eos qui serviunt gentibus, et contemptos et abominatos respice, ut sciant gentes quia tu es Deus noster.
 Afflige opprimentes nos, et contumeliam facientes in superbia.
 Constitue populum tuum in loco sancto tuo, sicut dixit Moyses.
 Sacerdotes autem psallebant hymnos usquequo consumptum esset sacrificium.
 Cum autem consumptum esset sacrificium, ex residua aqua Nehemias iussit lapides maiores perfundi.
 Quod ut factum est, ex eis flamma accensa est: sed ex lumine quod refulsit ab altari, consumpta est.
 Ut vero manifestata est res, renuntiatum est regi Persarum quod in loco in quo ignem absconderent hi qui translati fuerant sacerdotes, aqua apparuit, de qua Nehemias, et qui cum eo erant, purificaverunt sacrificia.
 Considerans autem rex, et rem diligenter examinans, fecit ei templum, ut probaret quod factum erat:
 et cum probasset, sacerdotibus donavit multa bona, et alia atque alia munera: et accipiens manu sua, tribuebat eis.
 Appellavit autem Nehemias hunc locum Nephthar, quod interpretatur Purificatio: vocatur autem apud plures Nephi.


Caput 2

 Invenitur autem in descriptionibus Ieremiae prophetae, quod iussit eos ignem accipere qui transmigrabant, ut significatum est, et ut mandavit transmigratis.
 Et dedit illis legem, ne obliviscerentur praecepta Domini, et non exerrarent mentibus, videntes simulacra aurea et argentea, et ornamenta eorum.
 Et alia huiusmodi dicens, hortabatur ne legem amoverent a corde suo.
 Erat autem in ipsa scriptura, quomodo tabernaculum et arcam iussit propheta divino responso ad se facto comitari secum, usquequo exiit in montem in quo Moyses ascendit, et vidit Dei haereditatem.
 Et veniens ibi Ieremias, invenit locum speluncae: et tabernaculum, et arcam, et altare incensi intulit illuc, et ostium obstruxit.
 Et accesserunt quidam simul, qui sequebantur, ut notarent sibi locum: et non potuerunt invenire.
 Ut autem cognovit Ieremias, culpans illos dixit: Quod ignotus erit locus donec congreget Deus congregationem populi, et propitius fiat:
 et tunc Dominus ostendet haec, et apparebit maiestas Domini, et nubes erit, sicut et Moysi manifestabatur, et sicut cum Salomon petiit ut locus sanctificaretur magno Deo, manifestabat haec.
 Magnifice etenim sapientiam tractabat: et ut sapientiam habens, obtulit sacrificium dedicationis et consummationis templi.
 Sicut et Moyses orabat ad Dominum, et descendit ignis de caelo et consumpsit holocaustum, sic et Salomon oravit, et descendit ignis de caelo et consumpsit holocaustum.
 Et dixit Moyses: Eo quod non sit comestum quod erat pro peccato, consumptum est.
 Similiter et Salomon octo diebus celebravit dedicationem.
 Inferebantur autem in descriptionibus et commentariis Nehemiae haec eadem: et ut construens bibliothecam congregavit de regionibus libros et prophetarum et David, et epistolas regum, et de donariis.
 Similiter autem et Iudas ea quae deciderant per bellum quod nobis acciderat, congregavit omnia, et sunt apud nos.
 Si ergo desideratis haec, mittite qui perferant vobis.
 Acturi itaque purificationem scripsimus vobis: bene ergo facietis, si egeritis hos dies.
 Deus autem, qui liberavit populum suum, et reddidit haereditatem omnibus, et regnum, et sacerdotium, et sanctificationem,
 sicut promisit in lege, speramus quod cito nostri miserebitur, et congregavit de sub caelo in locum sanctum.
 Eripuit enim nos de magnis periculis, et locum purgavit.
 De Iuda vero Machabaeo, et fratribus eius, et de templi magni purificatione, et de arae dedicatione,
 sed et de praeliis quae pertinent ad Antiochum Nobilem et filium eius Eupatorem,
 et de illuminationibus quae de caelo factae sunt ad eos qui pro Iudaeis fortiter fecerunt, ita ut universam regionem, cum pauci essent, vindicarent, et barbaram multitudinem fugarent,
 et famosissimum in toto orbe templum recuperarent, et civitatem liberarent, et leges quae abolitae erant, restituerentur, Domino cum omni tranquillitate propitio facto illis.
 Itemque ab Iasone Cyrenaeo quinque libris comprehensa tentavimus nos uno volumine breviare.
 Considerantes enim multitudinem librorum, et difficultatem volentibus aggredi narrationes historiarum propter multitudinem rerum,
 curavimus volentibus quidem legere, ut esset animi oblectatio: studiosis vero, ut facilius possint memoriae commendare: omnibus autem legentibus utilitas conferatur.
 Et nobis quidem ipsis, qui hoc opus breviandi causa suscepimus, non facilem laborem, immo vero negotium plenum vigiliarum et sudoris assumpsimus.
 Sicut hi qui praeparant convivium, et quaerunt aliorum voluntati parere propter multorum gratiam, libenter laborem sustinemus.
 Veritatem quidem de singulis auctoribus concedentes, ipsi autem secundum datam formam brevitati studentes.
 Sicut enim novae domus architecto de universa structura curandum est; ei vero qui pingere curat, quae apta sunt ad ornatum exquirenda sunt: ita aestimandum est et in nobis.
 Etenim intellectum colligere, et ordinare sermonem, et curiosius partes singulas quasque disquirere, historiae congruit auctori:
 brevitatem vero dictionis sectari, et executiones rerum vitare, brevianti concedendum est.
 Hinc ergo narrationem incipiemus: de praefatione tantum dixisse sufficiat. Stultum etenim est ante historiam effluere, in ipsa autem historia succingi.


Caput 3

 Igitur cum sancta civitas habitaretur in omni pace, leges etiam adhuc optime custodirentur, propter Oniae pontificis pietatem, et animos odio habentes mala,
 fiebat ut et ipsi reges et principes locum summo honore dignum ducerent, et templum maximis muneribus illustrarent:
 ita ut Seleucus Asiae rex de redditibus suis praestaret omnes sumptus ad ministerium sacrificiorum pertinentes.
 Simon autem de tribu Beniamin, praepositus templi constitutus, contendebat, obsistente sibi principe sacerdotum, iniquum aliquid in civitate moliri.
 Sed cum vincere Oniam non posset, venit ad Apollonium Tharsaeae filium, qui eo tempore erat dux Coelesyriae et Phoenicis:
 et nuntiavit ei pecuniis innumerabilibus plenum esse aerarium Ierosolymis, et communes copias immensas esse, quae non pertinent ad rationem sacrificiorum: esse autem possibile sub potestate regis cadere universa.
 Cumque retulisset ad regem Apollonius de pecuniis quae delatae erant, illae accitum Heliodorum, qui erat super negotia eius, misit, cum mandatis ut praedictam pecuniam transportaret.
 Statimque Heliodorus iter est agressus, specie quidem quasi per Coelesyriam et Phoenicen civitates esset peragraturus, re vera autem regis propositum perfecturus.
 Sed cum venisset Ierosolymam, et benigne a summo sacerdote in civitate esset exceptus, narravit de dato indicio pecuniarum, et cuius rei gratia adesset, aperuit: interrogabat autem si vere haec ita essent.
 Tunc summus sacerdos ostendit deposita esse haec, et victualia viduarum et pupillorum:
 quaedam vero esse Hircani Tobiae viri valde eminentis, in his quae detulerat impius Simon: universa autem argenti talenta esse quadringenta, et auri ducenta:
 decipi vero eos qui credidissent loco et templo quod per universum mundum honoratur pro sui veneratione et sanctitate, omnino impossibile esse.
 At ille pro his quae habebat in mandatis a rege, dicebat omni genere regi ea esse deferenda.
 Constituta autem die, intrabat de his Heliodorus ordinaturus. Non modica vero per universam civitatem erat trepidatio.
 Sacerdotes autem ante altare cum stolis sacerdotalibus iactaverunt se, et invocabant de caelo eum qui de depositis legem posuit, ut his qui deposuerant ea salva custodiret.
 Iam vero qui videbat summi sacerdotis vultum, mente vulnerabatur: facies enim et color immutatus declarabat internum animi dolorem:
 circumfusa enim erat moestitia quaedam viro, et horror corporis, per quem manifestus aspicientibus dolor cordis eius efficiebatur.
 Alii etiam gregatim de domibus confluebant, publica supplicatione obsecrantes, pro eo quod in contemptum locus esset venturus.
 Accinctaeque mulieres ciliciis pectus, per plateas confluebant: sed et virgines quae conclusae erant, procurrebant ad Oniam, aliae autem ad muros, quaedam vero per fenestras aspiciebant:
 universae autem protendentes manus in caelum, deprecabantur:
 erat enim misera commistae multitudinis, et magni sacerdotis in agone constituti exspectatio.
 Et hi quidem invocabant omnipotentem Deum, ut credita sibi his qui crediderant, cum omni integritate conservarentur.
 Heliodorus autem, quod decreverat, perficiebat eodem loco ipse cum satellitibus circa aerarium praesens.
 Sed spiritus omnipotentis Dei magnam fecit suae ostensionis evidentiam, ita ut omnes qui ausi fuerant parere ei, ruentes Dei virtute, in dissolutionem et formidinem converterentur.
 Apparuit enim illis quidam equus terribilem habens sessorem, optimis operimentis adornatus: isque cum impetu Heliodoro priores calces elisit: qui autem ei sedebat, videbatur arma habere aurea.
 Alii etiam apparuerunt duo iuvenes virtute decori, optimi gloria, speciosique amictu: qui circumsteterunt eum, et ex utraque parte flagellabant, sine intermissione multis plagis verberantes.
 Subito autem Heliodorus concidit in terram, eumque multa caligine circumfusum rapuerunt, atque in sella gestatoria positum eiecerunt.
 Et is, qui cum multis cursoribus et satellitibus praedictum ingressus est aerarium, portabatur nullo sibi auxilium ferente, manifesta Dei cognita virtute:
 et ille quidem per divinam virtutem iacebat mutus, atque omni spe et salute privatus.
 Hi autem Dominum benedicebant, quia magnificabat locum suum: et templum, quod paulo ante timore ac tumultu erat plenum, apparente omnipotente Domino, gaudio et laetitia impletum est.
 Tunc vero ex amicis Heliodori quidam rogabant confestim Oniam, ut invocaret Altissimum ut vitam donaret ei qui in supremo spiritu erat constitutus.
 Considerans autem summus sacerdos ne forte rex suspicaretur malitiam aliquam ex Iudaeis circa Heliodorum consummatum, obtulit pro salute viri hostiam salutarem.
 Cumque summus sacerdos exoraret, iidem iuvenes eisdem vestibus amicti astantes Heliodoro, dixerunt: Oniae sacerdoti gratias age: nam propter eum Dominus tibi vitam donavit.
 Tu autem a Deo flagellatus, nuntia omnibus magnalia Dei, et potestatem. Et his dictis, non comparuerunt.
 Heliodorus autem, hostia Deo oblata, et votis magnis promissis ei qui vivere illi concessit, et Oniae gratias agens, recepto exercitu, repedabat ad regem.
 Testabatur autem omnibus ea quae sub oculis suis viderat opera magni Dei.
 Cum autem rex interrogasset Heliodorum, quis esset aptus adhuc semel Ierosolymam mitti, ait:
 Si quem habes hostem, aut regni tui insidiatorem, mitte illuc, et flagellatum eum recipies, si tamen evaserit: eo quod in loco sit vere Dei quaedam virtus.
 Nam ipse, qui habet in caelis habitationem, visitator et adiutor est loci illius, et venientes ad malefaciendum percutit ac perdit.
 Igitur de Heliodoro et aerarii custodia ita res se habet.


Caput 4

 Simon autem praedictus, pecuniarum et patriae delator, male loquebatur de Onia, tamquam ipse Heliodorum instigasset ad haec, et ipse fuisset incentor malorum:
 provisoremque civitatis, ac defensorem gentis suae, et aemulatorem legis Dei, audebat insidiatorem regni dicere.
 Sed cum inimicitiae in tantum procederent ut etiam per quosdam Simonis necessarios homicidia fierent,
 considerans Onias periculum contentionis, et Apollonium insanire, utpote ducem Coelesyriae et Phoenicis, ad augendam malitiam Simonis ad regem se contulit,
 non ut civium accusator, sed communem utilitatem apud semetipsum universae multitudinis considerans.
 Videbat enim sine regali providentia impossibile esse pacem rebus dari, nec Simonem posse cessare a stultitia sua.
 Sed post Seleuci vitae excessum, cum suscepisset regnum Antiochus, qui Nobilis appellabatur, ambiebat Iason frater Oniae summum sacerdotium:
 adito rege, promittens ei argenti talenta trecenta sexaginta, et ex redditibus aliis talenta octoginta,
 super haec promittebat et alia centum quinquaginta, si potestati eius concederetur, gymnasium et ephebiam sibi constituere, et eos qui in Ierosolymis erant, Antiochenos scribere.
 Quod cum rex annuisset, et obtinuisset principatum, statim ad gentilem ritum contribules suos transferre coepit,
 et amotis his quae humanitatis causa Iudaeis a regibus fuerant constituta per Ioannem patrem Eupolemi, qui apud Romanos de amicitia et societate functus est legatione legitima, civium iura destituens, prava instituta sanciebat.
 Etenim ausus est sub ipsa arce gymnasium constituere, et optimos quosque epheborum in lupanaribus ponere.
 Erat autem hoc non initium, sed incrementum quoddam, et profectus gentilis et alienigenae conversationis, propter impii et non sacerdotis Iasonis nefarium, et inauditum scelus:
 ita ut sacerdotes iam non circa altaris officia dediti essent, sed contempto templo et sacrificiis neglectis, festinarent participes fieri palaestrae et praebitionis eius iniustae, et in exercitiis disci.
 Et patrios quidem honores nihil habentes, graecas glorias optimas arbitrabantur:
 quarum gratia periculosa eos contentio habebat, et eorum instituta aemulabantur, ac per omnia his consimiles esse cupiebant, quos hoste et peremptores habuerant.
 In leges enim divinas impie agere impune non cedit: sed hoc tempus sequens declarabit.
 Cum autem quinquennalis agon Tyri celebraretur, et rex praesens esset,
 misit Iason facinorosus ab Ierosolymis viros peccatores, portantes argenti didrachmas trecentas in sacrificum Herculis: quas postulaverunt hi qui asportaverant ne in sacrificiis erogarentur, quia non oporteret, sed in alios sumptus eas deputari.
 Sed hae oblatae sunt quidem ab eo qui miserat in sacrificium Herculis: propter praesentes autem datae sunt in fabricam navium triremium.
 Misso autem in Aegyptum Apollonio Mnesthei filio propter primates Ptolemaei Philometoris regis, cum cognovisset Antiochus alienum se a negotiis regni effectum, propriis utilitatibus consulens, profectus inde venit Ioppen, et inde Ierosolymam.
 Et magnifice ab Iasone et civitate susceptus, cum facularum luminibus et laudibus ingressus est: et inde in Phoenicen exercitum convertit.
 Et post triennii tempus, misit Iason Menelaum supradicti Simonis fratrem portantem pecunias regi, et de negotiis necessariis responsa perlaturum.
 At ille commendatus regi, cum magnificasset faciem potestatis eius, in semetipsum retorsit summum sacerdotium, superponens Iasoni talenta argenti trecenta.
 Acceptisque a rege mandatis, venit, nihil quidem habens dignum sacerdotio: animos vero crudelis tyranni, et ferae beluae iram gerens.
 Et Iason quidem, qui proprium fratrem captivaverat, ipse deceptus profugus in Ammanitem expulsus est regionem.
 Menelaus autem principatum quidem obtinuit: de pecuniis vero regi promissis, nihil agebat, cum exactionem faceret Sostratus, qui arci erat praepositus,
 nam ad hunc exactio vectigalium pertinebant: quam ob causam utrique ad regem sunt evocati.
 Et Menelaus amotus est a sacerdotio, succedente Lysimacho fratre suo: Sostratus autem praelatus est Cypriis.
 Et cum haec agerentur, contigit Tharsenses et Mallotas seditionem movere, eo quod Antiochidi regis concubinae dono essent dati.
 Festinanter itaque rex venit sedare illos, relicto suffecto uno ex comitibus suis Andronico.
 Ratus autem Menelaus accepisse se tempus opportunum, aurea quaedam vasa e templo furatus donavit Andronico, et alia vendiderat Tyri, et per vicinas civitates.
 Quod cum certissime cognovisset Onias, arguebat eum, ipse in loco tuto se continens Antiochiae secus Daphnem.
 Unde Menelaus accedens ad Andronicum, rogabat ut Oniam interficeret. Qui cum venisset ad Oniam, et datis dextris cum iureiurando (quamvis esset ei suspectus) suasisset de asylo procedere, statim eum peremit, non veritus iustitiam.
 Ob quam causam non solum Iudaei, sed aliae quoque nationes indignabantur, et moleste ferebant de nece tanti viri iniusta.
 Sed regressum regem de Ciliciae locis adierunt Iudaei apud Antiochiam, simul et Graeci, conquerentes de iniqua nece Oniae.
 Contristatus itaque animo Antiochus propter Oniam, et flexus ad misericordiam, lacrimas fudit, recordatus defuncti sobrietatem et modestiam:
 accensisque animis Andronicum purpura exutum, per totam civitatem iubet circumduci: et in eodem loco in quo in Oniam impietatem commiserat, sacrilegum vita privari, Domino illi condignam retribuente poenam.
 Multis autem sacrilegiis in templo a Lysimacho commissis Menelai consilio, et divulgata fama, congregata est multitudo adversum Lysimachum multo iam auro exportato.
 Turbis autem insurgentibus, et animis ira repletis, Lysimachus armatis fere tribus millibus iniquis manibus uti coepit, duce quodam tyranno, aetate pariter et dementia provecto.
 Sed ut intellexerunt conatum Lysimachi, alii lapides, alii fustes validos arripuere: quidam vero cinerem in Lysimachum iecere.
 Et multi quidem vulnerati, quidam autem et prostrati, omnes vero in fugam conversi sunt: ipsum etiam sacrilegum secus aerarium interfecerunt.
 De his ergo coepit iudicium adversus Menelaum agitari.
 Et cum venisset rex Tyrum, ad ipsum negotium detulerunt missi tres viri a senioribus.
 Et cum superaretur Menelaus, promisit Ptolemaeo multas pecunias dare ad suadendum regi.
 Itaque Ptolemaeus in quodam atrio positum quasi refrigerandi gratia regem adiit, et deduxit a sententia:
 et Menelaum quidem universae malitiae reum criminibus absolvit: miseros autem qui, etiamsi apud Scythas causam dixissent, innocentes iudicarentur, hos morte damnavit.
 Cito ergo iniustam poenam dederunt, qui pro civitate, et populo, et sacris vasis causam prosecuti sunt.
 Quam ob rem Tyrii quoque indignati, erga sepulturam eorum liberalissimi extiterunt.
 Menelaus autem, propter eorum qui in potentia erant avaritiam, permanebat in potestate, crescens in malitia ad insidias civium.


Caput 5

 Eodem tempore, Antiochus secundam profectionem paravit in Aegyptum.
 Contigit autem per universam Ierosolymorum civitatem videri diebus quadraginta per aera equites discurrentes, auratas stolas habentes et hastis, quasi cohortes armatos:
 et cursus equorum per ordines digestos, et congressiones fieri cominus, et scutorum motus, et galeatorum multitudinem gladiis districtis, et telorum iactus, et aureorum armorum splendorem, omnisque generis loricarum.
 Quapropter omnes rogabant in bonum monstra converti.
 Sed cum falsus rumor exisset, tamquam vita excessisset Antiochus, assumptis Iason non minus mille viris, repente agressus est civitatem: et civibus ad murum convolantibus ad ultimum apprehensa civitate, Menelaus fugit in arcem:
 Iason vero non parcebat in caede civibus suis, nec cogitabat prosperitatem adversum cognatos malum esse maximum, arbitrans hostium et non civium se trophaea capturum.
 Et principatum quidem non obtinuit, finem vero insidiarum suarum confusionem accepit, et profugus iterum abiit in Ammanitem.
 Ad ultimum, in exitium sui conclusus ab Areta Arabum tyranno fugiens de civitate in civitatem, omnibus odiosus, ut refuga legum et execrabilis, ut patriae et civium hostis, in Aegyptum extrusus est:
 et qui multos de patria sua expulerat, peregre periit, Lacedaemonas profectus, quasi pro cognatione ibi refugium habiturus:
 et qui insepultos multos abiecerat, ipse et illamentatus et insepultus abiicitur, sepultura neque peregrina usus, neque patrio sepulchro participans.
 His itaque gestis, suspicatus est rex societatem deserturos Iudaeos: et ob hoc profectus ex Aegypto efferatis animis, civitatem quidem armis cepit.
 Iussit autem militibus interficere, nec parcere occursantibus, et per domos ascendentes trucidare.
 Fiebant ergo caedes iuvenum ac seniorum, et mulierum et natorum exterminia, virginumque et parvulorum neces.
 Erant autem toto triduo octoginta millia interfecti, quadraginta millia vincti, non minus autem venundati.
 Sed nec ista sufficiunt: ausus est etiam intrare templum universa terra sanctius, Menelao ductore, qui legum et patriae fuit proditor:
 et scelestis manibus sumens sancta vasa, quae ab aliis regibus et civitatibus erant posita ad ornatum loci, et gloriam, contrectabat indigne, et contaminabat.
 Ita alienatus mente Antiochus, non considerabat quod propter peccata habitantium civitatem, modicum Deus fuerat iratus: propter quod et accidit circa locum despectio:
 alioquin nisi contigisset eos multis peccatis esse involutos, sicut Heliodorus, qui missus est a Seleuco rege ad expoliandum aerarium, etiam hic statim adveniens flagellatus, et repulsus utique fuisset ab audacia.
 Verum non propter locum, gentem: sed propter gentem, locum Deus elegit.
 Ideoque et ipse locus particeps factus est populi malorum: postea autem fiet socius bonorum, et qui derelictus in ira Dei omnipotentis est, iterum in magni Domini reconciliatione cum summa gloria exaltabitur.
 Igitur Antiochus mille et octingentis ablatis de templo talentis, velociter Antiochiam regressus est, existimans se prae superbia terram ad navigandum, pelagus vero ad iter agendum deducturum propter mentis elationem.
 Reliquit autem et praepositos ad affligendam gentem: Ierosolymis quidem Philippum genere Phrygem, moribus crudeliorem eo ipso a quo constitutus est:
 in Garizim autem Andronicum et Menelaum, qui gravius quam ceteri imminebant civibus.
 Cumque appositus esset contra Iudaeos, misit odiosum principem Apollonium cum exercitu viginti et duobus millibus, praecipiens ei omnes perfectae aetatis interficere, mulieres ac iuvenes vendere.
 Qui cum venisset Ierosolymam, pacem simulans, quievit usque ad diem sanctum sabbati: et tunc feriatis Iudaeis arma capere suis praecepit.
 Omnesque qui ad spectaculum processerant, trucidavit: et civitatem cum armatis discurrens, ingentem multitudinem peremit.
 Iudas autem Machabaeus, qui decimus fuerat, secesserat in desertum locum, ibique inter feras vitam in montibus cum suis agebat: et foeni cibo vescentes, demorabantur, ne participes essent coinquinationis.


Caput 6

 Sed non post multum temporis, misit rex senem quemdam Antiochenum, qui compelleret Iudaeos ut se transferrent a patriis et Dei legibus:
 contaminare etiam quod in Ierosolymis erat templum, et cognominare Iovis Olympii: et in Garizim, prout erant hi qui locum inhabitabant, Iovis hospitalis.
 Pessima autem et universis gravis erat malorum incursio:
 nam templum luxuria et comessationibus gentium erat plenum, et scortantium cum meretricibus: sacratisque aedibus mulieres se ultro ingerebant, intro ferentes ea quae non licebat.
 Altare etiam plenum erat illicitis, quae legibus prohibebantur.
 Neque autem sabbata custodiebantur, neque dies solemnes patrii servabantur, nec simpliciter Iudaeum se esse quisquam confitebatur.
 Ducebantur autem cum amara necessitate in die natalis regis ad sacrificia: et cum Liberi sacra celebrarentur, cogebantur hedera coronati Libero circuire.
 Decretum autem exiit in proximas gentilium civitates, suggerentibus Ptolemaeis, ut pari modo et ipsi adversus Iudaeos agerent, ut sacrificarent:
 eos autem qui nollent transire ad instituta gentium, interficerent: erat ergo videre miseriam.
 Duae enim mulieres delatae sunt natos suos circumcidisse: quas, infantibus ad ubera suspensis, cum publice per civitatem circumduxissent, per muros praecipitaverunt.
 Alii vero, ad proximas coeuntes speluncas, et latenter sabbati diem celebrantes, cum indicati essent Philippo, flammis succensi sunt, eo quod verebantur propter religionem et observantiam manu sibimet auxilium ferre.
 Obsecro autem eos qui hunc librum lecturi sunt, ne abhorrescant propter adversos casus: sed reputent ea quae acciderunt, non ad interitum, sed ad correptionem esse generis nostri.
 Etenim multo tempore non sinere peccatoribus ex sententia agere, sed statim ultiones adhibere, magni beneficii est indicium.
 Non enim, sicut in aliis nationibus, Dominus patienter exspectat, ut eas cum iudicii dies advenerit, in plenitudine peccatorum puniat:
 ita et in nobis statuit ut, peccatis nostris in finem devolutis, ita demum in nos vindicet.
 Propter quod numquam quidem a nobis misericordiam suam amovet: corripiens vero in adversis, populum suum non dereliquit.
 Sed haec nobis ad commonitionem legentium dicta sint paucis. Iam enim veniendum est ad narrationem.
 Igitur Eleazarus, unus de primoribus scribarum, vir aetate provectus, et vultu decorus, aperto ore hians compellebatur carnem porcinam manducare.
 At ille gloriosissimam mortem magis quam odibilem vitam complectens, voluntarie praeibat ad supplicium.
 Intuens autem quemadmodum oporteret accedere, patienter sustinens, destinavit non admittere illicita propter vitae amorem.
 Hi autem qui astabant, iniqua miseratione commoti propter antiquam viri amicitiam, tollentes eum secreto rogabant afferri carnes quibus vesci ei licebat, ut simularetur manducasse sicut rex imperaverat de sacrificii carnibus,
 ut hoc facto, a morte liberaretur: et propter veterem viri amicitiam, hanc in eo faciebant humanitatem.
 At ille cogitare coepit aetatis ac senectutis suae eminentiam dignam, et ingenitae nobilitatis canitiem, atque a puero optimae conversationis actus: et secundum sanctae et a Deo conditae legis constituta, respondit cito, dicens praemitti se velle in infernum.
 Non enim aetati nostrae dignum est, inquit, fingere: ut multi adolescentium, arbitrantes Eleazarum nonaginta annorum transisse ad vitam alienigenarum,
 et ipsi propter meam simulationem, et propter modicum corruptibilis vitae tempus decipiantur, et per hoc maculam atque execrationem meae senectuti conquiram.
 Nam etsi in praesenti tempore suppliciis hominum eripiar, sed manum Omnipotentis nec vivus, nec defunctus, effugiam.
 Quam ob rem fortiter vita excedendo, senectute quidem dignus apparebo:
 adolescentibus autem exemplum forte relinquam, si prompto animo ac fortiter pro gravissimis ac sanctissimis legibus honesta morte perfungar. His dictis, confestim ad supplicium trahebatur.
 Hi autem qui eum ducebant, et paulo ante fuerant mitiores, in iram conversi sunt propter sermones ab eo dictos, quos illi per arrogantiam prolatos arbitrabantur.
 Sed cum plagis perimeretur, ingemuit, et dixit: Domine, qui habes sanctam scientiam, manifeste tu scis quia cum a morte possem liberari, duros corporis sustineo dolores: secundum animam vero propter timorem tuum libenter haec patior.
 Et iste quidem hoc modo vita decessit, non solum iuvenibus, sed et universae genti memoriam mortis suae ad exemplum virtutis et fortitudinis derelinquens.


Caput 7

 Contigit autem et septem fratres una cum matre sua apprehensos compelli a rege edere contra fas carnes porcinas, flagris et taureis cruciatos.
 Unus autem ex illis, qui erat primus, sic ait: Quid quaeris, et quid vis discere a nobis? parati sumus mori, magis quam patrias Dei leges praevaricari.
 Iratus itaque rex, iussit sartagines et ollas aeneas succendi: quibus statim succensis,
 iussit ei qui prior fuerat locutus amputari linguam, et cute capitis abstracta, summas quoque manus et pedes ei praescindi, ceteris eius fratribus et matre inspicientibus.
 Et cum iam per omnia inutilis factus esset, iussit ignem admoveri, et adhuc spirantem torreri in sartagine: in qua cum diu cruciaretur, ceteri una cum matre invicem se hortabantur mori fortiter,
 dicentes: Dominus Deus aspiciet veritatem, et consolabitur in nobis, quemadmodum in protestatione cantici declaravit Moyses: Et in servis suis consolabitur.
 Mortuo itaque illo primo hoc modo, sequentem deducebant ad illudendum: et cute capitis eius cum capillis abstracta, interrogabant si manducaret, priusquam toto corpore per membra singula puniretur.
 At ille respondens patria voce, dixit: Non faciam. Propter quod et iste, sequenti loco, primi tormenta suscepit:
 et in ultimo spiritu constitutus, sic ait: Tu quidem scelestissime in praesenti vita nos perdis: sed Rex mundi defunctos nos pro suis legibus in aeternae vitae resurrectione suscitabit.
 Post hunc tertius illuditur, et linguam postulatus cito protulit, et manus constanter extendit:
 et cum fiducia ait: E caelo ista possideo, sed propter Dei leges nunc haec ipsa despicio, quoniam ab ipso me ea recepturum spero:
 ita ut rex, et qui cum ipso erant, mirarentur adolescentis animum, quod tamquam nihilum duceret cruciatus.
 Et hoc ita defuncto, quartum vexabant similiter torquentes.
 Et cum iam esset ad mortem, sic ait: Potius est ab hominibus morti datos spem exspectare a Deo, iterum ab ipso resuscitandos: tibi enim resurrectio ad vitam non erit.
 Et cum admovissent quintum, vexabant eum. At ille respiciens in eum,
 dixit: Potestatem inter homines habens, cum sis corruptibilis, facis quod vis: noli autem putare genus nostrum a Deo esse derelictum:
 tu autem patienter sustine, et videbis magnam potestatem ipsius, qualiter te et semen tuum torquebit.
 Post hunc ducebant sextum, et is, mori incipiens, sic ait: Noli frustra errare: nos enim propter nosmetipsos haec patimur, peccantes in Deum nostrum, et digna admiratione facta sunt in nobis:
 tu autem ne existimes tibi impune futurum, quod contra Deum pugnare tentaveris.
 Supra modum autem mater mirabilis, et bonorum memoria digna, quae pereuntes septem filios sub unius diei tempore conspiciens, bono animo ferebat propter spem quam in Deum habebat:
 singulos illorum hortabatur voce patria fortiter, repleta sapientia: et, femineae cogitationi masculinum animum inserens,
 dixit ad eos: Nescio qualiter in utero meo apparuistis, neque enim ego spiritum et animam donavi vobis et vitam, et singulorum membra non ego ipsa compegi:
 sed enim mundi Creator, qui formavit hominis nativitatem, quique omnium invenit originem, et spiritum vobis iterum cum misericordia reddet et vitam, sicut nunc vosmetipsos despicitis propter leges eius.
 Antiochus autem, contemni se arbitratus, simul et exprobrantis voce despecta, cum adhuc adolescentior superesset, non solum verbis hortabatur, sed et cum iuramento affirmabat se divitem et beatum facturum, et translatum a patriis legibus amicum habiturum, et res necessarias ei praebiturum.
 Sed ad haec cum adolescens nequaquam inclinaretur, vocavit rex matrem, et suadebat ei ut adolescenti fieret in salutem.
 Cum autem multis eam verbis esset hortatus, promisit suasurum se filio suo.
 Itaque inclinata ad illum, irridens crudelem tyrannum, ait patria voce: Fili mi, miserere mei, quae te in utero novem mensibus portavi, et lac triennio dedi et alui, et in aetatem istam perduxi.
 Peto, nate, ut aspicias ad caelum et terram, et ad omnia quae in eis sunt, et intelligas quia ex nihilo fecit illa Deus, et hominum genus:
 ita fiet, ut non timeas carnificem istum, sed dignus fratribus tuis effectus particeps, suscipe mortem, ut in illa miseratione cum fratribus tuis te recipiam.
 Cum haec illa adhuc diceret, ait adolescens: Quem sustinetis? non obedio praecepto regis, sed praecepto legis, quae data est nobis per Moysen.
 Tu vero, qui inventor omnis malitiae factus es in Hebraeos, non effugies manum Dei.
 Nos enim pro peccatis nostris haec patimur.
 Et si nobis propter increpationem et correptionem Dominus Deus noster modicum iratus est: sed iterum reconciliabitur servis suis.
 Tu autem, o sceleste, et omnium hominum flagitiosissime, noli frustra extolli vanis spebus in servos eius inflammatus:
 nondum enim omnipotentis Dei, et omnia inspicientis, iudicium effugisti.
 Nam fratres mei, modico nunc dolore sustentato, sub testamento aeternae vitae effecti sunt: tu vero iudicio Dei iustas superbiae tuae poenas exsolves.
 Ego autem, sicut fratres mei, animam et corpus meum trado pro patriis legibus, invocans Deum maturius genti nostrae propitium fieri, teque cum tormentis et verberibus confiteri quod ipse est Deus solus.
 In me vero et in fratribus meis desinet Omnipotentis ira, quae super omne genus nostrum iuste superducta est.
 Tunc rex accensus ira in hunc, super omnes crudelius desaevit, indigne ferens se derisum.
 Et hic itaque mundus obiit, per omnia in Domino confidens.
 Novissime autem post filios, et mater consumpta est.
 Igitur de sacrificiis et de nimiis crudelitatibus satis dictum est.


Caput 8

 Iudas vero Machabaeus, et qui cum illo erant, introibant latenter in castella: et convocantes cognatos et amicos, et eos qui permanserunt in Iudaismo assumentes, eduxerunt ad se sex millia virorum.
 Et invocabant Dominum, ut respiceret in populum qui ab omnibus calcabatur, et misereretur templo quod contaminabatur ab impiis:
 misereretur etiam exterminio civitatis, quae esset illico complananda, et vocem sanguinis ad se clamantis audiret:
 memoraretur quoque iniquissimas mortes parvulorum innocentum, et blasphemias nomini suo illatas, et indignaretur super his.
 At Machabaeus, congregata multitudine, intolerabilis gentibus efficiebatur: ira enim Domini in misericordiam conversa est.
 Et superveniens castellis et civitatibus improvisus, succendebat eas: et opportuna loca occupans, non paucas hostium strages dabat:
 maxime autem noctibus ad huiuscemodi excursus ferebatur, et fama virtutis eius ubique diffundebatur.
 Videns autem Philippus paulatim virum ad profectum venire, ac frequentius res ei cedere propere, ad Ptolemaeum ducem Coelesyriae et Phoenicis scripsit ut auxilium ferret regis negotiis.
 At ille velociter misit Nicanorem Patrocli de primoribus amicum, datis ei de permistis gentibus, armatis non minus viginti millibus, ut universum Iudaeorum genus deleret, adiuncto ei Gorgia viro militari, et in bellicis rebus experientissimo.
 Constituit autem Nicanor, ut regi tributum, quod Romanis erat dandum, duo millia talentorum de captivitate Iudaeorum suppleret:
 statimque ad maritimas civitates misit, convocans ad coemptionem Iudaicorum mancipiorum, promittens se nonaginta mancipia talento distracturum, non respiciens ad vindictam quae eum ab Omnipotente esset consecutura.
 Iudas autem ubi comperit, indicavit his qui secum erant Iudaeis Nicanoris adventum.
 Ex quibus quidam formidantes, et non credentes Dei iustitiae, in fugam vertebantur:
 alii vero si quid eis supererat vendebant, simulque Dominum deprecabantur ut eriperet eos ab impio Nicanore, qui eos priusquam cominus veniret, vendiderat:
 etsi non propter eos, propter testamentum tamen quod erat ad patres eorum, et propter invocationem sancti et magnifici nominis eius super ipsos.
 Convocatis autem Machabaeus septem millibus qui cum ipso erant, rogabat ne hostibus reconciliarentur, neque metuerent inique venientium adversum se hostium multitudinem: sed fortiter contenderent,
 ante oculos habentes contumeliam quae loco sancto ab his iniuste esset illata, itemque et ludibrio habitae civitatis iniuriam, adhuc etiam veterum instituta convulsa.
 Nam illi quidem armis confidunt, ait, simul et audacia: nos autem in omnipotente Domino, qui potest et venientes adversum nos, et universum mundum, uno nutu delere, confidimus.
 Admonuit autem eos et de auxiliis Dei, quae facta sunt erga parentes: et quod sub Sennacherib centum octoginta quinque millia perierunt:
 et de praelio quod eis adversus Galatas fuit in Babylonia, ut omnes, ubi ad rem ventum est, Macedonibus sociis haesitantibus, ipsi sex millia soli peremerunt centum viginti millia, propter auxilium illis datum de caelo, et beneficia pro his plurima consecuti sunt.
 His verbis constantes effecti sunt, et pro legibus et patria mori parati.
 Constituit itaque fratres suos duces utrique ordini, Simonem, et Iosephum, et Ionathan, subiectis unicuique millenis et quingentenis.
 Ad hoc etiam ab Esdra lecto illis sancto libro, et dato signo adiutorii Dei, in prima acie ipse dux commisit cum Nicanore.
 Et facto sibi adiutore Omnipotente, interfecerunt super novem millia hominum: maiorem autem partem exercitus Nicanoris vulneribus debilem factam fugere compulerunt.
 Pecuniis vero eorum, qui ad emptionem ipsorum venerant, sublatis, ipsos usquequaque persecuti sunt:
 sed reversi sunt hora conclusi, nam erat ante sabbatum: quam ob causam non perseveraverunt insequentes.
 Arma autem ipsorum, et spolia congregantes, sabbatum agebant, benedicentes Dominum, qui liberavit eos in isto die, misericordiae initium stillans in eos.
 Post sabbatum vero debilibus, et orphanis, et viduis diviserunt spolia: et residua ipsi cum suis habuere.
 His itaque gestis, et communiter ab omnibus facta obsecratione, misericordem Dominum postulabant ut in finem servis suis reconciliaretur.
 Et ex his qui cum Timotheo et Bacchide erant contra se contendentes, super viginti millia interfecerunt, et munitiones excelsas obtinuerunt: et plures praedas diviserunt, aequam portionem debilibus, pupillis, et viduis, sed et senioribus facientes.
 Et cum arma eorum diligenter collegissent, omnia composuerunt in locis opportunis: residua vero spolia Ierosolymam detulerunt:
 et Philarchen, qui cum Timotheo erat, interfecerunt, virum scelestum, qui in multis Iudaeos afflixerat.
 Et cum epinicia agerent Ierosolymis, eum qui sacras ianuas incenderat, id est, Callisthenem, cum in quoddam domicilium refugisset, incenderunt, digna ei mercede pro impietatibus suis reddita.
 Facinorosissimus autem Nicanor, qui mille negotiantes ad Iudaeorum venditionem adduxerat,
 humiliatus auxilio Domini ab his quos nullos existimaverat, deposita veste gloriae, per mediterranea fugiens, solus venit Antiochiam, summam infelicitatem de interitu sui exercitus consecutus.
 Et qui promiserat Romanis se tributum restituere de captivitate Ierosolymorum, praedicabat nunc protectorem Deum habere Iudaeos, et ob ipsum invulnerabiles esse, eo quod sequerentur leges ab ipso constitutas.


Caput 9

 Eodem tempore, Antiochus inhoneste revertebatur de Perside.
 Intraverat enim in eam quae dicitur Persepolis, et tentavit expoliare templum, et civitatem opprimere: sed multitudine ad arma concurrente, in fugam versi sunt: et ita contigit ut Antiochus post fugam turpiter rediret.
 Et cum venisset circa Ecbatanam, recognovit quae erga Nicanorem et Timotheum gesta sunt.
 Elatus autem in ira, arbitrabatur se iniuriam illorum qui se fugaverant posse in Iudaeos retorquere: ideoque iussit agitari currum suum sine intermissione agens iter, caelesti eum iudicio perurgente, eo quod ita superbe locutus est se venturum Ierosolymam, et congeriem sepulchri Iudaeorum eam facturum.
 Sed qui universa conspicit Dominus Deus Israel, percussit eum insanabili et invisibili plaga. Ut enim finivit hunc ipsum sermonem, apprehendit eum dolor dirus viscerum, et amara internorum tormenta:
 et quidem satis iuste, quippe qui multis et novis cruciatibus aliorum torserat viscera, licet ille nullo modo a sua malitia cessaret.
 Super hoc autem superbia repletus, ignem spirans animo in Iudaeos, et praecipiens accelerari negotium, contigit illum impetu euntem de curru cadere, et gravi corporis collisione membra vexari.
 Isque qui sibi videbatur etiam fluctibus maris imperare, supra humanum modum superbia repletus, et montium altitudines in statera appendere, nunc humiliatus ad terram in gestatorio portabatur, manifestam Dei virtutem in semetipso contestans:
 ita ut de corpore impii vermes scaturirent, ac viventis in doloribus carnes eius effluerent, odore etiam illius et foetore exercitus gravaretur:
 et qui paulo ante sidera caeli contingere se arbitrabatur, eum nemo poterat propter intolerantiam foetoris portare.
 Hinc igitur coepit ex gravi superbia deductus ad agnitionem sui venire, divina admonitus plaga, per momenta singula doloribus suis augmenta capientibus.
 Et cum nec ipse iam foetorem suum ferre posset, ita ait: Iustum est subditum esse Deo, et mortalem non paria Deo sentire.
 Orabat autem hic scelestus Dominum, a quo non esset misericordiam consecuturus.
 Et civitatem, ad quam festinans veniebat ut eam ad solum deduceret ac sepulchrum congestorum faceret, nunc optat liberam reddere:
 et Iudaeos, quos nec sepultura quidem se dignos habiturum, sed avibus ac feris diripiendos traditurum, et cum parvulis exterminaturum dixerat, aequales nunc Atheniensibus facturum pollicetur:
 templum etiam sanctum, quod prius expoliaverat, optimis donis ornaturum, et sancta vasa multiplicaturum, et pertinentes ad sacrificia sumptus de redditibus suis praestaturum:
 super haec, et Iudaeum se futurum, et omnem locum terrae perambulaturum, et praedicaturum Dei potestatem.
 Sed non cessantibus doloribus (supervenerat enim in eum iustum Dei iudicium), desperans scripsit ad Iudaeos in modum deprecationis epistolam haec continentem:
 Optimis civibus Iudaeis plurimam salutem, et bene valere, et esse felices, rex et principes Antiochus.
 Si bene valetis, et filii vestri, et ex sententia vobis cuncta sunt, maximas agimus gratias.
 Et ego in infirmitate constitutus, vestri autem memor benigne reversus de Persidis locis, et infirmitate gravi apprehensus, necessarium duxi pro communi utilitate curam habere:
 non desperans memetipsum, sed spem multam habens effugiendi infirmitatem.
 Respiciens autem quod et pater meus, quibus temporibus in locis superioribus ducebat exercitum, ostendit qui post se susciperet principatum:
 ut si quid contrarium accideret, aut difficile nuntiaretur, scientes hi qui in regionibus erant, cui esset rerum summa derelicta, non turbarentur.
 Ad haec, considerans de proximo potentes quosque et vicinos temporibus insidiantes, et eventum exspectantes, designavi filium meum Antiochum regem, quem saepe recurrens in superiora regna multis vestrum commendabam: et scripsi ad eum quae subiecta sunt.
 Ora itaque vos, et peto memores beneficiorum publice et privatim, ut unusquisque conservet fidem ad me et ad filium meum.
 Confido enim eum modeste et humane acturum, et sequentem propositum meum, et communem vobis fore.
 Igitur homicida et blasphemus pessime percussus, et ut ipse alios tractaverat, peregre in montibus miserabili obitu vita functus est.
 Transferebat autem corpus Philippus collactaneus eius: qui, metuens filium Antiochi, ad Ptolemaeum Philometorem in Aegyptum abiit.


Caput 10

 Machabaeus autem, et qui cum eo erant, Domino se protegente, templum quidem et civitatem recepit:
 aras autem quas alienigenae per plateas exstruxerant, itemque delubra demolitus est:
 et purgato templo, aliud altare fecerunt, et de ignitis lapidibus igne concepto sacrificia obtulerunt post biennium, et incensum, et lucernas, et panes propositionis posuerunt.
 Quibus gestis, rogabant Dominum prostrati in terram, ne amplius talibus malis inciderent: sed et, siquando peccassent, ut ab ipso mitius corriperentur, et non barbaris ac blasphemis hominibus traderentur.
 Qua die autem templum ab alienigenis pollutum fuerat, contigit eadem die purificationem fieri, vigesima quinta mensis qui fuit Casleu.
 Et cum laetitia diebus octo egerunt in modum tabernaculorum, recordantes quod ante modicum temporis diem solemnem tabernaculorum in montibus et in speluncis more bestiarum egerant.
 Propter quod thyrsos, et ramos virides, et palmas praeferebant ei qui prosperavit mundari locum suum.
 Et decreverunt communi praecepto et decreto universae genti Iudaeorum omnibus annis agere dies istos.
 Et Antiochi quidem, qui appellatus est Nobilis, vitae excessus ita se habuit.
 Nunc autem de Eupatore Antiochi impii filio quae gesta sunt narrabimus, breviantes mala quae in bellis gesta sunt.
 Hic enim suscepto regno, constituit super negotia regni Lysiam quemdam, Phoenicis et Syriae militiae principem.
 Nam Ptolemaeus, qui dicebatur Macer, iusti tenax erga Iudaeos esse constituit, et praecipue propter iniquitatem quae facta erat in eos, et pacifice agere cum eis.
 Sed ob hoc accusatus ab amicis apud Eupatorem, cum frequenter proditor audiret, eo quod Cyprum creditam sibi a Philometore deseruisset, et ad Antiochum Nobilem translatus etiam ab eo recessisset, veneno vitam finivit.
 Gorgias autem cum esset dux locorum, assumptis advenis, frequenter Iudaeos debellabat.
 Iudaei vero qui tenebant opportunas munitiones, fugatos ab Ierosolymis suscipiebant, et bellare tentabant.
 Hi vero qui erant cum Machabaeo, per orationes Dominum rogantes ut esset sibi adiutor, impetum fecerunt in munitiones Idumaeorum:
 multaque vi insistentes, loca obtinuerunt, occurrentes interemerunt, et omnes simul non minus viginti millibus trucidaverunt.
 Quidam autem cum confugissent in duas turres valde munitas, omnem apparatum ad repugnandum habentes,
 Machabaeus ad eorum expugnationem relicto Simone, et Iosepho, itemque Zachaeo, eisque qui cum ipsis erant satis multis, ipse ad eas quae amplius perurgebant pugnas conversus est.
 Hi vero qui cum Simone erant, cupiditate ducti, a quibusdam qui in turribus erant, suasi sunt pecunia: et septuaginta millibus didrachmis acceptis, dimiserunt quosdam effugere.
 Cum autem Machabaeo nuntiatum esset quod factum est, principibus populi congregatis accusavit quod pecunia fratres vendidissent, adversariis eorum dimissis.
 Hos igitur proditores factos interfecit, et confestim duas turres occupavit.
 Armis autem ac manibus omnia prospere agendo in duabus munitionibus plus quam viginti millia peremit.
 At Timotheus, qui prius a Iudaeis fuerat superatus, convocato exercitu peregrinae multitudinis, et congregato equitatu Asiano, advenit quasi armis Iudaeam capturus.
 Machabaeus autem et qui cum ipso erant, appropinquante illo, deprecabantur Dominum, caput terra aspergentes, lumbosque ciliciis praecincti,
 ad altaris crepidinem provoluti, ut sibi propitius, inimicis autem eorum esset inimicus, et adversariis adversaretur, sicut lex dicit.
 Et ita post orationem, sumptis armis, longius de civitate procedentes, et proximi hostibus effecti, resederunt.
 Primo autem solis ortu utrique commiserunt: isti quidem victoriae et prosperitatis sponsorem cum virtute Dominum habentes: illi autem ducem belli animum habebant.
 Sed cum vehemens pugna esset, apparuerunt adversariis de caelo viri quinque in equis, frenis aureis decori, ducatum Iudaeis praestantes:
 ex quibus duo Machabaeum medium habentes, armis suis circumseptum incolumem conservabant: in adversarios autem tela et fulmina iaciebant, ex quo et caecitate confusi et repleti perturbatione, cadebant.
 Interfecti sunt autem viginti millia quingenti, et equites sexcenti.
 Timotheus vero confugit in Gazaram praesidium munitum, cui praeerat Chaereas.
 Machabaeus autem et qui cum eo erant, laetantes obsederunt praesidium diebus quatuor.
 At hi qui intus erant, loci firmitate confisi, supra modum maledicebant, et sermones nefandos iactabant.
 Sed cum dies quinta illucesceret, viginti iuvenes ex his qui cum Machabaeo erant, accensi animis propter blasphemiam, viriliter accesserunt ad murum, et feroci animo incedentes ascendebant:
 sed et alii similiter ascendentes, turres portasque succendere aggressi sunt, atque ipsos maledicos vivos concremare.
 Per continuum autem biduum praesidio vastato, Timotheum occultantem se in quodam repertum loco peremerunt: et fratrem illius Chaeream et Apollophanem occiderunt.
 Quibus gestis, in hymnis et confessionibus benedicebant Dominum, qui magna fecit in Israel, et victoriam dedit illis.


Caput 11

 Sed parvo post tempore, Lysias procurator regis et propinquus, ac negotiorum praepositus, graviter ferens de his quae acciderant,
 congregatis octoginta millibus, et equitatu universo, veniebat adversus Iudaeos, existimans se civitatem quidem captam gentibus habitaculum facturum,
 templum vero in pecuniae quaestum, sicut cetera delubra gentium, habiturum, et per singulos annos venale sacerdotium:
 nusquam recogitans Dei potestatem, sed mente effrenatus in multitudine peditum, et in millibus equitum, et in octoginta elephantis confidebat.
 Ingressus autem Iudaeam, et appropians Bethsurae, quae erat in angusto loco, ab Ierosolyma intervallo quinque stadiorum, illud praesidium expugnabat.
 Ut autem Machabaeus et qui cum eo erant cognoverunt expugnari praesidia, cum fletu et lacrimis rogabant Dominum, et omnis turba simul, ut bonum angelum mitteret ad salutem Israel.
 Et ipse primus Machabaeus, sumptis armis, ceteros adhortatus est simul secum periculum subire, et ferre auxilium fratribus suis.
 Cumque pariter prompto animo procederent, Ierosolymis apparuit praecedens eos eques in veste candida, armis aureis hastam vibrans.
 Tunc omnes simul benedixerunt misericordem Dominum, et convaluerunt animis: non solum homines, sed et bestias ferocissimas, et muros ferreos parati penetrare.
 Ibant igitur prompti, de caelo habentes adiutorem et miserantem super eos Dominum.
 Leonum autem more impetu irruentes in hostes, prostraverunt ex eis undecim millia peditum, et equitum mille sexcentos:
 universos autem in fugam verterunt, plures autem ex eis vulnerati nudi evaserunt. Sed et ipse Lysias turpiter fugiens evasit.
 Et quia non insensatus erat, secum ipse reputans factam erga se diminutionem, et intelligens invictos esse Hebraeos, omnipotentis Dei auxilio innitentes, misit ad eos:
 promisitque se consensurum omnibus quae iusta sunt, et regem compulsurum amicum fieri.
 Annuit autem Machabaeus precibus Lysiae, in omnibus utilitati consulens: et quaecumque Machabaeus scripsit Lysiae de Iudaeis, ea rex concessit.
 Nam erant scriptae Iudaeis epistolae a Lysia quidem hunc modum continentes: Lysias populo Iudaeorum salutem.
 Ioannes et Abesalom, qui missi fuerant a vobis, tradentes scripta, postulabant ut ea quae per illos significabantur, implerem.
 Quaecumque igitur regi potuerunt perferri, exposui: et quae res permittebat, concessit.
 Si igitur in negotiis fidem conservaveritis, et deinceps bonorum vobis causa esset, tentabo.
 De ceteris autem per singula verbo mandavi et istis, et his, qui a me missi sunt, colloqui vobiscum.
 Bene valete. Anno centesimo, quadragesimo octavo mensis Dioscori, die vigesima et quarta.
 Regis autem epistola ista continebat: Rex Antiochus Lysiae fratri salutem.
 Patre nostro inter deos translato, nos volentes eos qui sunt in regno nostro sine tumultu agere, et rebus suis adhibere diligentiam,
 audivimus Iudaeos non consensisse patri meo ut transferrentur ad ritum Graecorum, sed tenere velle suum institutum, ac propterea postulare a nobis concedi sibi legitima sua.
 Volentes igitur hanc quoque gentem quietam esse, statuentes iudicavimus templum restitui illis, ut agerent secundum suorum maiorum consuetudinem.
 Bene igitur feceris, si miseris ad eos et dexteram dederis: ut cognita nostra voluntate, bono animo sint, et utilitatibus propriis deserviant.
 Ad Iudaeos vero regis epistola talis erat: Rex Antiochus senatui Iudaeorum, et ceteris Iudaeis salutem.
 Si valetis, sic estis ut volumus: sed et ipsi bene valemus.
 Adiit nos Menelaus, dicens velle vos descendere ad vestros, qui sunt apud nos.
 His igitur qui commeant usque ad diem trigesimum mensis Xanthici, damus dextras securitatis,
 ut Iudaei utantur cibis et legibus suis, sicut et prius: et nemo eorum ullo modo molestiam patiatur de his quae per ignorantiam gesta sunt.
 Misimus autem et Menelaum, qui vos alloquatur.
 Valete. Anno centesimo quadragesimo octavo, Xanthici mensis quintadecima die.
 Miserunt autem etiam Romani epistolam, ita se habentem: Quintus Memmius et Titus Manilius legati Romanorum, populo Iudaeorum salutem.
 De his quae Lysias cognatus regis concessit vobis, et nos concessimus.
 De quibus autem ad regem iudicavit referendum, confestim aliquem mittere, diligentius inter vos conferentes, ut decernamus, sicut congruit vobis: nos enim Antiochiam accedimus.
 Ideoque festinate rescribere, ut nos quoque sciamus cuius estis voluntatis.
 Bene valete. Anno centesimo quadragesimo octavo, quintadecima die mensis Xanthici.


Caput 12

 His factis pactionibus, Lysias pergebat ad regem, Iudaei autem agriculturae operam dabant.
 Sed hi qui resederant, Timotheus, et Apollonius Gennaei filius, sed et Hieronymus, et Demophon super hos, et Nicanor Cypriarches, non sinebant eos in silentio agere et quiete.
 Ioppitae vero tale quoddam flagitium perpetrarunt: rogaverunt Iudaeos cum quibus habitabant, ascendere scaphas quas paraverant, cum uxoribus et filiis, quasi nullis inimicitiis inter eos subiacentibus.
 Secundum commune itaque decretum civitatis, et ipsis acquiescentibus, pacisque causa nihil suspectum habentibus: cum in altum processissent, submerserunt non minus ducentos.
 Quam crudelitatem Iudas in suae gentis homines factam ut cognovit, praecepit viris qui erant cum ipso: et invocato iusto iudice Deo,
 venit adversus interfectores fratrum, et portum quidem noctu succendit, scaphas exussit, eos autem qui ab igne refugerant, gladio peremit.
 Et cum haec ita egisset, discessit quasi iterum reversurus, et universos Ioppitas eradicaturus.
 Sed cum cognovisset et eos qui erant Iamniae, velle pari modo facere habitantibus secum Iudaeis,
 Iamnitis quoque nocte supervenit, et portum cum navibus succendit: ita ut lumen ignis appareret Ierosolymis a stadiis ducentis quadraginta.
 Inde cum iam abiissent novem stadiis, et iter facerent ad Timotheum, commiserunt cum eo Arabes quinque millia viri, et equites quingenti.
 Cumque pugna valida fieret, et auxilio Dei prospere cessisset, residui Arabes victi petebant a Iuda dextram sibi dari, promittentes se pascua daturos, et in ceteris profuturos.
 Iudas autem arbitratus vere in multis eos utiles, promsit pacem: dextrisque acceptis, discessere ad tabernacula sua.
 Aggressus est autem et civitatem quamdam firmam pontibus murisque circumseptam, quae a turbis habitabatur gentium promiscuarum: cui nomen Casphin.
 Hi vero qui intus erant, confidentes in stabilitate murorum et apparatu alimoniarum, remissius agebant, maledictis lacessentes Iudam et blasphemantes, ac loquentes quae fas non est.
 Machabaeus autem, invocato magno mundi Principe, qui sine arietibus et machinis temporibus Iesu praecipitavit Iericho, irruit ferociter muris:
 et capta civitate per Domini voluntatem, innumerabiles caedes fecit, ita ut adiacens stagnum stadiorum duorum latitudinis sanguine interfectorum fluere videretur.
 Inde discesserunt stadia septingenta quinquaginta, et venerunt in Characa ad eos, qui dicuntur Tubianaei, Iudaeos:
 et Timotheum quidem in illis locis non comprehenderunt, nulloque negotio perfecto regressus est, relicto in quodam loco firmissimo praesidio.
 Dositheus autem et Sosipater, qui erant duces cum Machabaeo, peremerunt a Timotheo relictos in praesidio, decem millia viros.
 At Machabaeus, ordinatis circum se sex millibus, et constitutis per cohortes, adversus Timotheum processit, habentem secum centum viginti millia peditum, equitumque duo millia quingentos.
 Cognito autem Iudae adventu, Timotheus praemisit mulieres et filios, et reliquum apparatum, in praesidium quod Carnion dicitur: erat enim inexpugnabile, et accessu difficile propter locorum angustias.
 Cumque cohors Iudae prima apparuisset, timor hostibus incussus est ex praesentia Dei, qui universa conspicit: et in fugam versi sunt alius ab alio, ita ut magis a suis deiicerentur, et gladiorum suorum ictibus debilitarentur.
 Iudas autem vehementer instabat puniens profanos, et prostravit ex eis triginta millia virorum.
 Ipse vero Timotheus incidit in partes Dosithei et Sosipatris: et multis precibus postulabat ut vivus dimitteretur, eo quod multorum ex Iudaeis parentes haberet ac fratres, quos morte eius decipi eveniret.
 Et cum fidem dedisset restituturum se eos secundum constitutum, illaesum eum dimiserunt propter fratrum salutem.
 Iudas autem egressus est ad Carnion, interfectis viginti quinque millibus.
 Post horum fugam et necem, movit exercitum ad Ephron civitatem munitam, in qua multitudo diversarum gentium habitabat: et robusti iuvenes pro muris consistentes fortiter repugnabant: in hac autem machinae multae et telorum erat apparatus.
 Sed cum Omnipotentem invocassent, qui potestate sua vires hostium confringit, ceperunt civitatem: et ex eis qui intus erant, viginti quinque millia prostraverunt.
 Inde ad civitatem Scytharum abierunt, quae ab Ierosolymis sexcentis stadiis aberat.
 Contestantibus autem his, qui apud Scythopolitas erant, Iudaeis, quod benigne ab eis haberentur, etiam temporibus infelicitatis quod modeste secum egerint:
 gratias agentes eis, et exhortati etiam de cetero erga genus suum benignos esse, venerunt Ierosolymam die solemni septimanarum instante.
 Et post Pentecosten abierunt contra Gorgiam praepositum Idumaeae.
 Exivit autem cum peditibus tribus millibus, et equitibus quadringentis.
 Quibus congressis, contigit paucos ruere Iudaeorum.
 Dositheus vero quidam de Bacenoris eques, vir fortis, Gorgiam tenebat: et, cum vellet illum capere vivum, eques quidam de Thracibus irruit in eum, humerumque eius amputavit: atque ita Gorgias effugit in Maresa.
 At illis qui cum Esdrim erant diutius pugnantibus et fatigatis, invocavit Iudas Dominum adiutorem et ducem belli fieri:
 incipiens voce patria, et cum hymnis clamorem extollens, fugam Gorgiae militibus incussit.
 Iudas autem collecto exercitu venit in civitatem Odollam: et cum septima dies superveniret, secundum consuetudinem purificati, in eodem loco sabbatum egerunt.
 Et sequenti die venit cum suis Iudas, ut corpora prostratorum tolleret, et cum parentibus poneret in sepulchris paternis.
 Invenerunt autem sub tunicis interfectorum de donariis idolorum quae apud Iamniam fuerunt, a quibus lex prohibet Iudaeos: omnibus ergo manifestum factum est, ob hanc causam eos corruisse.
 Omnes itaque benedixerunt iustum iudicium Domini, qui occulta fecerat manifesta:
 atque ita ad preces conversi, rogaverunt ut id quod factum erat delictum oblivioni traderetur. At vero fortissimus Iudas hortabatur populum conservare se sine peccato, sub oculis videntes quae facta sunt pro peccatis eorum qui prostrati sunt.
 Et facta collatione, duodecim millia drachmas argenti misit Ierosolymam offerri pro peccatis mortuorum sacrificium, bene et religiose de resurrectione cogitans
 (nisi enim eos qui ceciderant resurrecturos speraret, superfluum videretur et vanum orare pro mortuis),
 et quia considerabat quod hi qui cum pietate dormitionem acceperant, optimam haberent repositam gratiam.
 Sancta ergo et salubris est cogitatio pro defunctis exorare, ut a peccatis solvantur.


Caput 13

 Anno centesimo quadragesimo nono, cognovit Iudas Antiochum Eupatorem venire cum multitudine adversus Iudaeam,
 et cum eo Lysiam procuratorem et praepositum negotiorum, secum habentem peditum centum decem millia, et equitum quinque millia, et elephantos viginti duos, currus cum falcibus trecentos.
 Commiscuit autem se illis et Menelaus: et cum multa fallacia deprecabatur Antiochum, non pro patriae salute, sed sperans se constitui in principatum.
 Sed Rex regum suscitavit animos Antiochi in peccatorem: et suggerente Lysia hunc esse causam omnium malorum, iussit (ut eis est consuetudo) apprehensum in eodem loco necari.
 Erat autem in eodem loco turris quinquaginta cubitorum, aggestum undique habens cineris: haec prospectum habebat in praeceps.
 Inde in cinerem deiici iussit sacrilegum, omnibus eum propellentibus ad interitum.
 Et tali lege praevaricatorem legis contigit mori, nec terrae dari Menelaum.
 Et quidem satis iuste: nam quia multa erga aram Dei delicta commisit, cuius ignis et cinis erat sanctus: ipse in cineris morte damnatus est.
 Sed rex mente effrenatus veniebat, nequiorem se patre suo Iudaeis ostensurus.
 Quibus Iudas cognitis, praecepit populo ut die ac nocte Dominum invocarent, quo, sicut semper, et nunc adiuvaret eos,
 quippe qui lege, et patria, sanctoque templo privari vererentur: ac populum, qui nuper paululum respirasset, ne sineret blasphemis rursus nationibus subdi.
 Omnibus itaque simul id facientibus, et petentibus a Domino misericordiam cum fletu et ieiuniis, per triduum continuum prostratis, hortatus est eos Iudas ut se praepararent.
 Ipse vero cum senioribus cogitavit priusquam rex admoveret exercitum ad Iudaeam et obtineret civitatem, exire, et Domini iudicio committere exitum rei.
 Dans itaque potestatem omnium Deo mundi creatori, et exhortatus suos ut fortiter dimicarent, et usque ad mortem pro legibus, templo, civitate, patria, et civibus starent, circa Modin exercitum constituit.
 Et dato signo suis Dei victoriae, iuvenibus fortissimis electis nocte aggressus aulam regiam, in castris interfecit viros quatuor millia, et maximum elephantorum cum his qui superpositi fuerant:
 summoque metu ac perturbatione hostium castra replentes, rebus prospere gestis, abierunt.
 Hoc autem factum est die illucescente, adiuvante eum Domini protectione.
 Sed rex, accepto gustu audaciae Iudaeorum, arte difficultatem locorum tentabat:
 et Bethsurae, quae erat Iudaeorum praesidium munitum, castra admovebat: sed fugabatur, impingebat, minorabatur.
 His autem qui intus erant, Iudas necessaria mittebat.
 Enuntiavit autem mysteria hostibus Rhodocus quidam de iudaico exercitu, qui requisitus comprehensus est, et conclusus.
 Iterum rex sermonem habuit ad eos qui erant in Bethsuris: dextram dedit, accepit, abiit:
 commisit cum Iuda, superatus est. Ut autem cognovit rebellasse Philippum Antiochiae, qui relictus erat super negotia, mente consternatus, Iudaeos deprecans, subditusque eis, iurat de omnibus quibus iustum visum est: et reconciliatus obtulit sacrificium, honoravit templum, et munera posuit.
 Machabaeum amplexatus est, et fecit eum a Ptolemaide usque ad Gerrenos ducem et principem.
 Ut autem venit Ptolemaidam, graviter ferebant Ptolemenses amicitiae conventionem, indignantes ne forte foedus irrumperent.
 Tunc ascendit Lysias tribunal, et exposuit rationem, et populum sedavit, regressusque est Antiochiam: et hoc modo regis profectio et reditus processit.


Caput 14

 Sed post triennii tempus, cognovit Iudas et qui cum eo erant Demetrium Seleuci cum multitudine valida et navibus per portam Tripolis ascendisse ad loca opportuna,
 et tenuisse regiones adversus Antiochum, et ducem eius Lysiam.
 Alcimus autem quidam, qui summus sacerdos fuerat, sed voluntarie coinquinatus est temporibus commistionis, considerans nullo modo sibi esse salutem neque accessum ad altare,
 venit ad regem Demetrium centesimo quinquagesimo anno, offerens ei coronam auream et palmam, super haec et thallos, qui templi esse videbantur. Et ipsa quidem die siluit.
 Tempus autem opportunum dementiae suae nactus, convocatus a Demetrio ad consilium, et interrogatus quibus rebus et consiliis Iudaei niterentur,
 respondit: Ipsi qui dicuntur Assidaei Iudaeorum, quibus praeest Iudas Machabaeus, bella nutriunt, et seditiones movent, nec patiuntur regnum esse quietum:
 nam et ego defraudatus parentum gloria (dico autem summo sacerdotio) huc veni:
 primo quidem utilitatibus regis fidem servans, secundo autem etiam civibus consulens: nam illorum pravitate universum genus nostrum non minime vexatur.
 Sed oro his singulis, o rex, cognitis, et regioni et generi, secundum humanitatem tuam pervulgatam omnibus, prospice:
 nam, quamdiu superest Iudas, impossibile est pacem esse negotiis.
 Talibus autem ab hoc dictis, et ceteri amici hostiliter se habentes adversus Iudam, inflammaverunt Demetrium.
 Qui statim Nicanorem praepositum elephantorum ducem misit in Iudaeam:
 datis mandatis ut ipsum quidem Iudam caperet: eos vero qui cum illo erant, dispergeret, et constitueret Alcimum maximi templi summum sacerdotem.
 Tunc gentes quae de Iudaea fugerant Iudam, gregatim se Nicanori miscebant, miserias et clades Iudaeorum prosperitates rerum suarum existimantes.
 Audito itaque Iudaei Nicanoris adventu, et conventu nationum, conspersi terra rogabant eum qui populum suum constituit, ut in aeternum custodiret, quique suam portionem signis evidentibus protegit.
 Imperante autem duce, statim inde moverunt, conveneruntque ad castellum Dessau.
 Simon vero frater Iudae commiserat cum Nicanore: sed conterritus est repentino adventu adversariorum.
 Nicanor tamen, audiens virtutem comitum Iudae, et animi magnitudinem quam pro patriae certaminibus habebant, sanguine iudicium facere metuebat.
 Quam ob rem praemisit Posidonium, et Theodotium, et Matthiam, ut darent dextras atque acciperent.
 Et cum diu de his consilium ageretur, et ipse dux ad multitudinem retulisset, omnium una fuit sententia amicitiis annuere.
 Itaque diem constituerunt, qua secreto inter se agerent: et singulis sellae prolatae sunt, et positae.
 Praecepit autem Iudas armatos esse locis opportunis, ne forte ab hostibus repente mali aliquid oriretur: et congruum colloquium fecerunt.
 Morabatur autem Nicanor Ierosolymis, nihilque inique agebat: gregesque turbarum quae congregatae fuerant, dimisit.
 Habebat autem Iudam semper carum ex animo, et erat viro inclinatus.
 Rogavitque eum ducere uxorem, filiosque procreare. Nuptias fecit: quiete egit, communiterque vivebant.
 Alcimus autem, videns caritatem illorum ad invicem et conventiones, venit ad Demetrium, et dicebat Nicanorem rebus alienis assentire, Iudamque regni insidiatorem successorem sibi destinasse.
 Itaque rex exasperatus, et pessimis huius criminationibus irritatus, scripsit Nicanori, dicens graviter quidem se ferre de amicitiae conventione, iubere tamen Machabaeum citius vinctum mittere Antiochiam.
 Quibus cognitis, Nicanor consternabatur, et graviter ferebat, si ea quae convenerant irrita faceret, nihil laesus a viro:
 sed quia regi resistere non poterat, opportunitatem observabat qua praeceptum perficeret.
 At Machabaeus, videns secum austerius agere Nicanorem, et consuetum occursum ferocius exhibentem, intelligens non ex bono esse austeritatem istam, paucis suorum congregatis, occultavit se a Nicanore.
 Quod cum ille cognovit, fortiter se a viro praeventum, venit ad maximum et sanctissimum templum: et sacerdotibus solitas hostias offerentibus, iussit sibi tradi virum.
 Quibus cum iuramento dicentibus nescire se ubi esset qui quaerebatur, extendens manum ad templum,
 iuravit, dicens: Nisi Iudam mihi vinctum tradideritis, istud Dei fanum in planitiem deducam, et altare effodiam, et templum hoc Libero patri consecrabo.
 Et his dictis abiit. Sacerdotes autem protendentes manus in caelum, invocabant eum qui semper propugnator esset gentis ipsorum, haec dicentes:
 Tu, Domine universorum, qui nullius indiges, voluisti templum habitationis tuae fieri in nobis.
 Et nunc, Sancte sanctorum, omnium Domine, conserva in aeternum impollutam domum istam, quae nuper mundata est.
 Razias autem quidam de senioribus ab Ierosolymis delatus est Nicanori, vir amator civitatis, et bene audiens: qui pro affectu pater Iudaeorum appellabatur.
 Hic multis temporibus continentiae propositum tenuit in Iudaismo, corpusque et animam tradere contentus pro perseverantia.
 Volens autem Nicanor manifestare odium quod habebat in Iudaeos, misit milites quingentos ut eum comprehenderent.
 Putabat enim, si illum decepisset, se cladem Iudaeis maximam illaturum.
 Turbis autem irruere in domum eius, et ianuam dirumpere: atque ignem admovere cupientibus, cum iam comprehenderetur, gladio se petiit,
 eligens nobiliter mori potius quam subditus fieri peccatoribus, et contra natales suos indignis iniuriis agi.
 Sed cum per festinationem non certo ictu plagam dedisset, et turbae intra ostia irrumperent, recurrens audacter ad murum praecipitavit semetipsum viriliter in turbas:
 quibus velociter locum dantibus casui eius, venit per mediam cervicem.
 Et cum adhuc spiraret, accensus animo, surrexit, et cum sanguis eius magno fluxu deflueret, et gravissimis vulneribus esset saucius, cursu turbam pertransiit:
 et stans supra quamdam petram praeruptam, et iam exsanguis effectus, complexus intestina sua, utrisque manibus proiecit super turbas, invocans dominatorem vitae ac spiritus ut haec illi iterum redderet: atque ita vita defunctus est.


Caput 15

 Nicanor autem, ut comperit Iudam esse in locis Samariae, cogitavit cum omni impetu die sabbati committere bellum.
 Iudaeis vero qui illum per necessitatem sequebantur, dicentibus: Ne ita ferociter et barbare feceris, sed honorem tribue diei sanctificationis, et honora eum qui universa conspicit:
 ille infelix interrogavit si est potens in caelo, qui imperavit agi diem sabbatorum.
 Et respondentibus illis: Est Dominus vivus ipse in caelo potens, qui iussit agi septimam diem:
 at ille ait: Et ego potens sum super terram qui impero sumi arma, et negotia regis impleri. Tamen non obtinuit ut consilium perficeret.
 Et Nicanor quidem cum summa superbia erectus, cogitaverat commune trophaeum statuere de Iuda.
 Machabaeus autem semper confidebat cum omni spe auxilium sibi a Deo affuturum:
 et hortabatur suos ne formidarent ad adventum nationum, sed in mente haberent adiutoria sibi facta de caelo, et nunc sperarent ab Omnipotente sibi affuturam victoriam.
 Et allocutus eos de lege et prophetis, admonens etiam certamina quae fecerant prius, promptiores constituit eos:
 et ita animis eorum erectis simul ostendebat gentium fallaciam, et iuramentorum praevaricationem.
 Singulos autem illorum armavit, non clypei et hastae munitione, sed sermonibus optimis et exhortationibus, exposito digno fide somnio, per quod universos laetificavit.
 Erat autem huiuscemodi visus: Oniam, qui fuerat summus sacerdos, virum bonum et benignum, verecundum visu, modestum moribus, et eloquio decorum, et qui a puero in virtutibus exercitatus sit, manus protendentem orare pro omni populo Iudaeorum.
 Post hoc apparuisse et alium virum aetate et gloria mirabilem, et magni decoris habitudine circa illum.
 Respondentem vero Oniam dixisse: Hic est fratrum amator, et populi Israel: hic est qui multum orat pro populo et universa sancta civitate, Ieremias propheta Dei.
 Extendisse autem Ieremiam dextram, et dedisse Iudae gladium aureum, dicentem:
 Accipe sanctum gladium munus a Deo, in quo deiicies adversarios populi mei Israel.
 Exhortati itaque Iudae sermonibus bonis valde, de quibus extolli posset impetus, et animi iuvenum confortari, statuerunt dimicare et confligere fortiter: ut virtus de negotiis iudicaret, eo quod civitas sancta et templum periclitarentur.
 Erat enim pro uxoribus et filiis, itemque pro fratribus et cognatis, minor sollicitudo: maximus vero et primus pro sanctitate timor erat templi.
 Sed et eos qui in civitate erant, non minima sollicitudo habebat pro his qui congressuri erant.
 Et cum iam omnes sperarent iudicium futurum, hostesque adessent atque exercitus esset ordinatus, bestiae equitesque opportuno in loco compositi,
 considerans Machabaeus adventum multitudinis, et apparatum varium armorum, et ferocitatem bestiarum, extendens manus in caelum, prodigia facientem Dominum invocavit, qui non secundum armorum potentiam, sed prout ipsi placet, dat dignis victoriam.
 Dixit autem invocans hoc modo: Tu Domine, qui misisti angelum tuum sub Ezechia rege Iuda, et interfecisti de castris Sennacherib centum octoginta quinque millia:
 et nunc, dominator caelorum, mitte angelum tuum bonum ante nos in timore et tremore magnitudinis brachii tui,
 ut metuant qui cum blasphemia veniunt adversus sanctum populum tuum. Et hic quidem ita peroravit.
 Nicanor autem et qui cum ipso erant, cum tubis et canticis admovebant.
 Iudas vero et qui cum eo erant, invocato Deo, per orationes congressi sunt:
 manu quidem pugnantes, sed Dominum cordibus orantes, prostraverunt non minus triginta quinque millia, praesentia Dei magnifice delectati.
 Cumque cessassent, et cum gaudio redirent, cognoverunt Nicanorem ruisse cum armis suis.
 Facto itaque clamore, et perturbatione excitata, patria voce omnipotentem Dominum benedicebant.
 Praecepit autem Iudas, qui per omnia corpore et animo mori pro civibus paratus erat, caput Nicanoris, et manum cum humero abscissam, Ierosolymam perferri.
 Quo cum pervenisset, convocatis contribulibus et sacerdotibus ad altare, accersiit et eos qui in arce erant.
 Et ostenso capite Nicanoris, et manu nefaria quam extendens contra domum sanctam omnipotentis Dei magnifice gloriatus est.
 Linguam etiam impii Nicanoris praecisam iussit particulatim avibus dari: manum autem dementis contra templum suspendi.
 Omnes igitur caeli benedixerunt Dominum, dicentes: Benedictus qui locum suum incontaminatum servavit.
 Suspendit autem Nicanoris caput in summa arce, ut evidens esset, et manifestum signum auxilii Dei.
 Itaque omnes communi consilio decreverunt nullo modo diem istum absque celebritate praeterire:
 habere autem celebritatem tertiadecima die mensis Adar, quod dicitur voce syriaca, pridie Mardochaei diei.
 Igitur his erga Nicanorem gestis, et ex illis temporibus ab Hebraeis civitate possessa, ego quoque in his faciam finem sermonis.
 Et si quidem bene, et ut historiae competit, hoc et ipse velim: sin autem minus digne, concedendum est mihi.
 Sicut enim vinum semper bibere, aut semper aquam, contrarium est; alternis autem uti, delectabile: ita legentibus si semper exactus sit sermo, non erit gratus. Hic ergo erit consummatus.


Novum Testamentum



Evangelium secundum Matthaeum



Caput 1

 Liber generationis Iesu Christi filii David, filii Abraham.
 Abraham genuit Isaac. Isaac autem genuit Iacob. Iacob autem genuit Iudam, et fratres eius.
 Iudas autem genuit Phares, et Zaram de Thamar. Phares autem genuit Esron. Esron autem genuit Aram.
 Aram autem genuit Aminadab. Aminadab autem genuit Naasson. Naasson autem genuit Salmon.
 Salmon autem genuit Booz de Rahab. Booz autem genuit Obed ex Ruth. Obed autem genuit Iesse. Iesse autem genuit David regem.
 David autem rex genuit Salomonem ex ea quae fuit Uriae.
 Salomon autem genuit Roboam. Roboam autem genuit Abiam. Abias autem genuit Asa.
 Asa autem genuit Iosophat. Iosophat autem genuit Ioram. Ioram autem genuit Oziam.
 Ozias autem genuit Ioatham. Ioatham autem genuit Achaz. Achaz autem genuit Ezechiam.
 Ezechias autem genuit Manassen. Manasses autem genuit Amon. Amon autem genuit Iosiam.
 Iosias autem genuit Iechoniam, et fratres eius in transmigratione Babylonis.
 Et post transmigrationem Babylonis: Iechonias genuit Salathiel. Salathiel autem genuit Zorobabel.
 Zorobabel autem genuit Abiud. Abiud autem genuit Eliacim. Eliacim autem genuit Azor.
 Azor autem genuit Sadoc. Sadoc autem genuit Achim. Achim autem genuit Eliud.
 Eliud autem genuit Eleazar. Eleazar autem genuit Mathan. Mathan autem genuit Iacob.
 Iacob autem genuit Ioseph virum Mariae, de qua natus est Iesus, qui vocatur Christus.
 Omnes itaque generationes ab Abraham usque ad David, generationes quatuordecim: et a David usque ad transmigrationem Babylonis, generationes quatuordecim: et a transmigratione Babylonis usque ad Christum, generationes quatuordecim.
 Christi autem generatio sic erat: cum esset desponsata mater eius Maria Ioseph, antequam convenirent inventa est in utero habens de Spiritu Sancto.
 Ioseph autem vir eius cum esset iustus, et nollet eam traducere, voluit occulte dimittere eam.
 Haec autem eo cogitante, ecce angelus Domini apparuit in somnis ei, dicens: Ioseph, fili David, noli timere accipere Mariam coniugem tuam: quod enim in ea natum est, de Spiritu Sancto est.
 Pariet autem filium: et vocabis nomen eius Iesum: ipse enim salvum faciet populum suum a peccatis eorum.
 Hoc autem totum factum est, ut adimpleretur quod dictum est a Domino per prophetam dicentem:
 Ecce virgo in utero habebit, et pariet filium: et vocabunt nomen eius Emmanuel, quod est interpretatum Nobiscum Deus.
 Exsurgens autem Ioseph a somno, fecit sicut praecepit ei angelus Domini, et accepit coniugem suam.
 Et non cognoscebat eam donec peperit filium suum primogenitum: et vocavit nomen eius Iesum.


Caput 2

 Cum ergo natus esset Iesus in Bethlehem Iuda in diebus Herodis regis, ecce magi ab oriente venerunt Ierosolymam,
 dicentes: Ubi est qui natus est rex Iudaeorum? vidimus enim stellam eius in oriente, et venimus adorare eum.
 Audiens autem Herodes rex, turbatus est, et omnis Ierosolyma cum illo.
 Et congregans omnes principes sacerdotum, et scribas populi, sciscitabatur ab eis ubi Christus nasceretur.
 At illi dixerunt: In Bethlehem Iudae: sic enim scriptum est per prophetam:
 Et tu Bethlehem terra Iuda, nequaquam minima es in principibus Iuda: ex te enim exiet dux, qui regat populum meum Israel.
 Tunc Herodes clam vocatis magis diligenter didicit ab eis tempus stellae, quae apparuit eis:
 et mittens illos in Bethlehem, dixit: Ite, et interrogate diligenter de puero: et cum inveneritis, renuntiate mihi, ut et ego veniens adorem eum.
 Qui cum audissent regem, abierunt, et ecce stella, quam viderant in oriente, antecedebat eos, usque dum veniens staret supra, ubi erat puer.
 Videntes autem stellam gavisi sunt gaudio magno valde.
 Et intrantes domum, invenerunt puerum cum Maria matre eius, et procidentes adoraverunt eum: et apertis thesauris suis obtulerunt ei munera, aurum, thus, et myrrham.
 Et responso accepto in somnis ne redirent ad Herodem, per aliam viam reversi sunt in regionem suam.
 Qui cum recessissent, ecce angelus Domini apparuit in somnis Ioseph, dicens: Surge, et accipe puerum, et matrem eius, et fuge in Aegyptum, et esto ibi usque dum dicam tibi. Futurum est enim ut Herodes quaerat puerum ad perdendum eum.
 Qui consurgens accepit puerum et matrem eius nocte, et secessit in Aegyptum:
 et erat ibi usque ad obitum Herodis: ut adimpleretur quod dictum est a Domino per prophetam dicentem: Ex Aegypto vocavi filium meum.
 Tunc Herodes videns quoniam illusus esset a magis, iratus est valde, et mittens occidit omnes pueros, qui erant in Bethlehem, et in omnibus finibus eius, a bimatu et infra secundum tempus, quod exquisierat a magis.
 Tunc adimpletum est quod dictum est per Ieremiam prophetam dicentem:
 Vox in Rama audita est ploratus, et ululatus multus: Rachel plorans filios suos, et noluit consolari, quia non sunt.
 Defuncto autem Herode, ecce angelus Domini apparuit in somnis Ioseph in Aegypto,
 dicens: Surge, et accipe puerum, et matrem eius, et vade in terram Israel: defuncti sunt enim qui quaerebant animam pueri.
 Qui consurgens, accepit puerum, et matrem eius, et venit in terram Israel.
 Audiens autem quod Archelaus regnaret in Iudaea pro Herode patre suo, timuit illo ire: et admonitus in somnis, secessit in partes Galilaeae.
 Et veniens habitavit in civitate quae vocatur Nazareth: ut adimpleretur quod dictum est per prophetas: Quoniam Nazaraeus vocabitur.


Caput 3

 In diebus autem illis venit Ioannes Baptista praedicans in deserto Iudaeae,
 et dicens: Poenitentiam agite: appropinquavit enim regnum caelorum.
 Hic est enim, qui dictus est per Isaiam prophetam dicentem: Vox clamantis in deserto: Parate viam Domini; rectas facite semitas eius.
 Ipse autem Ioannes habebat vestimentum de pilis camelorum, et zonam pelliceam circa lumbos suos: esca autem eius erat locustae, et mel silvestre.
 Tunc exibat ad eum Ierosolyma, et omnis Iudaea, et omnis regio circa Iordanem;
 et baptizabantur ab eo in Iordane, confitentes peccata sua.
 Videns autem multos pharisaeorum, et sadducaeorum, venientes ad baptismum suum, dixit eis: Progenies viperarum, quis demonstravit vobis fugere a ventura ira?
 Facite ergo fructum dignum poenitentiae.
 Et ne velitis dicere intra vos: Patrem habemus Abraham. Dico enim vobis quoniam potens est Deus de lapidibus istis suscitare filios Abrahae.
 Iam enim securis ad radicem arborum posita est. Omnis ergo arbor, quae non facit fructum bonum, excidetur, et in ignem mittetur.
 Ego quidem baptizo vos in aqua in poenitentiam: qui autem post me venturus est, fortior me est, cuius non sum dignus calceamenta portare: ipse vos baptizabit in Spiritu Sancto, et igni.
 Cuius ventilabrum in manu sua: et permundabit aream suam: et congregabit triticum suum in horreum, paleas autem comburet igni inextinguibili.
 Tunc venit Iesus a Galilaea in Iordanem ad Ioannem, ut baptizaretur ab eo.
 Ioannes autem prohibebat eum, dicens: Ego a te debeo baptizari, et tu venis ad me?
 Respondens autem Iesus, dixit ei: Sine modo: sic enim decet nos implere omnem iustitiam. Tunc dimisit eum.
 Baptizatus autem Iesus, confestim ascendit de aqua, et ecce aperti sunt ei caeli: et vidit Spiritum Dei descendentem sicut columbam, et venientem super se.
 Et ecce vox de caelis dicens: Hic est Filius meus dilectus, in quo mihi complacui.


Caput 4

 Tunc Iesus ductus est in desertum a Spiritu, ut tentaretur a diabolo.
 Et cum ieiunasset quadraginta diebus, et quadraginta noctibus, postea esuriit.
 Et accedens tentator dixit ei: Si Filius Dei es, dic ut lapides isti panes fiant.
 Qui respondens dixit: Scriptum est: Non in solo pane vivit homo, sed in omni verbo, quod procedit de ore Dei.
 Tunc assumpsit eum diabolus in sanctam civitatem, et statuit eum super pinnaculum templi,
 et dixit ei: Si Filius Dei es, mitte te deorsum. Scriptum est enim: Quia angelis suis mandavit de te, et in manibus tollent te, ne forte offendas ad lapidem pedem tuum.
 Ait illi Iesus: Rursum scriptum est: Non tentabis Dominum Deum tuum.
 Iterum assumpsit eum diabolus in montem excelsum valde: et ostendit ei omnia regna mundi, et gloriam eorum,
 et dixit ei: Haec omnia tibi dabo, si cadens adoraveris me.
 Tunc dicit ei Iesus: Vade Satana: Scriptum est enim: Dominum Deum tuum adorabis, et illi soli servies.
 Tunc reliquit eum diabolus: et ecce angeli accesserunt, et ministrabant ei.
 Cum autem audisset Iesus quod Ioannes traditus esset, secessit in Galilaeam:
 et, relicta civitate Nazareth, venit, et habitavit in Capharnaum maritima, in finibus Zabulon et Nephthalim:
 ut adimpleretur quod dictum est per Isaiam prophetam:
 Terra Zabulon, et terra Nephthalim, via maris trans Iordanem, Galilaea gentium:
 populus, qui sedebat in tenebris, vidit lucem magnam: et sedentibus in regione umbrae mortis, lux orta est eis.
 Exinde coepit Iesus praedicare, et dicere: Poenitentiam agite: appropinquavit enim regnum caelorum.
 Ambulans autem Iesus iuxta mare Galilaeae, vidit duos fratres, Simonem, qui vocatur Petrus, et Andream fratrem eius, mittentes rete in mare (erant enim piscatores),
 et ait illis: Venite post me, et faciam vos fieri piscatores hominum.
 At illi continuo relictis retibus secuti sunt eum.
 Et procedens inde, vidit alios duos fratres, Iacobum Zebedaei, et Ioannem fratrem eius, in navi cum Zebedaeo patre eorum, reficientes retia sua: et vocavit eos.
 Illi autem statim relictis retibus et patre, secuti sunt eum.
 Et circuibat Iesus totam Galilaeam, docens in synagogis eorum, et praedicans Evangelium regni: et sanans omnem languorem, et omnem infirmitatem in populo.
 Et abiit opinio eius in totam Syriam, et obtulerunt ei omnes male habentes, variis languoribus, et tormentis comprehensos, et qui daemonia habebant, et lunaticos, et paralyticos, et curavit eos:
 et secutae sunt eum turbae multae de Galilaea, et Decapoli, et de Ierosolymis, et de Iudaea, et de trans Iordanem.


Caput 5

 Videns autem Iesus turbas, ascendit in montem, et cum sedisset, accesserunt ad eum discipuli eius,
 et aperiens os suum docebat eos dicens:
 Beati pauperes spiritu: quoniam ipsorum est regnum caelorum.
 Beati mites: quoniam ipsi possidebunt terram.
 Beati qui lugent: quoniam ipsi consolabuntur.
 Beati qui esuriunt et sitiunt iustitiam: quoniam ipsi saturabuntur.
 Beati misericordes: quoniam ipsi misericordiam consequentur.
 Beati mundo corde: quoniam ipsi Deum videbunt.
 Beati pacifici: quoniam filii Dei vocabuntur.
 Beati qui persecutionem patiuntur propter iustitiam: quoniam ipsorum est regnum caelorum.
 Beati estis cum maledixerint vobis, et persecuti vos fuerint, et dixerint omne malum adversum vos mentientes, propter me:
 gaudete, et exsultate, quoniam merces vestra copiosa est in caelis. Sic enim persecuti sunt prophetas, qui fuerunt ante vos.
 Vos estis sal terrae. Quod si sal evanuerit, in quo salietur? ad nihilum valet ultra, nisi ut mittatur foras, et conculcetur ab hominibus.
 Vos estis lux mundi. Non potest civitas abscondi supra montem posita,
 neque accendunt lucernam, et ponunt eam sub modio, sed super candelabrum, ut luceat omnibus qui in domo sunt.
 Sic luceat lux vestra coram hominibus: ut videant opera vestra bona, et glorificent Patrem vestrum, qui in caelis est.
 Nolite putare quoniam veni solvere legem aut prophetas: non veni solvere, sed adimplere.
 Amen quippe dico vobis, donec transeat caelum et terra, iota unum aut unus apex non praeteribit a lege, donec omnia fiant.
 Qui ergo solverit unum de mandatis istis minimis, et docuerit sic homines, minimus vocabitur in regno caelorum: qui autem fecerit et docuerit, hic magnus vocabitur in regno caelorum.
 Dico enim vobis, quia nisi abundaverit iustitia vestra plus quam scribarum et pharisaeorum, non intrabitis in regnum caelorum.
 Audistis quia dictum est antiquis: Non occides: qui autem occiderit, reus erit iudicio.
 Ego autem dico vobis: quia omnis qui irascitur fratri suo, reus erit iudicio. Qui autem dixerit fratri suo, raca: reus erit concilio. Qui autem dixerit, fatue: reus erit gehennae ignis.
 Si ergo offers munus tuum ad altare, et ibi recordatus fueris quia frater tuus habet aliquid adversum te:
 relinque ibi munus tuum ante altare, et vade prius reconciliari fratri tuo: et tunc veniens offeres munus tuum.
 Esto consentiens adversario tuo cito dum es in via cum eo: ne forte tradat te adversarius iudici, et iudex tradat te ministro: et in carcerem mittaris.
 Amen dico tibi, non exies inde, donec reddas novissimum quadrantem.
 Audistis quia dictum est antiquis: Non moechaberis.
 Ego autem dico vobis: quia omnis qui viderit mulierem ad concupiscendum eam, iam moechatus est eam in corde suo.
 Quod si oculus tuus dexter scandalizat te, erue eum, et proiice abs te: expedit enim tibi ut pereat unum membrorum tuorum, quam totum corpus tuum mittatur in gehennam.
 Et si dextra manus tua scandalizat te, abscide eam, et proiice abs te: expedit enim tibi ut pereat unum membrorum tuorum, quam totum corpus tuum eat in gehennam.
 Dictum est autem: Quicumque dimiserit uxorem suam, det ei libellum repudii.
 Ego autem dico vobis: quia omnis qui dimiserit uxorem suam, excepta fornicationis causa, facit eam moechari: et qui dimissam duxerit, adulterat.
 Iterum audistis quia dictum est antiquis: Non periurabis: reddes autem Domino iuramenta tua.
 Ego autem dico vobis, non iurare omnino, neque per caelum, quia thronus Dei est:
 neque per terram, quia scabellum est pedum eius: neque per Ierosolymam, quia civitas est magni regis:
 neque per caput tuum iuraveris, quia non potes unum capillum album facere, aut nigrum.
 Sit autem sermo vester, est, est: non, non: quod autem his abundantius est, a malo est.
 Audistis quia dictum est: Oculum pro oculo, et dentem pro dente.
 Ego autem dico vobis, non resistere malo: sed si quis te percusserit in dexteram maxillam tuam, praebe illi et alteram:
 et ei, qui vult tecum iudicio contendere, et tunicam tuam tollere, dimitte ei et pallium:
 et quicumque te angariaverit mille passus, vade cum illo et alia duo.
 Qui petit a te, da ei: et volenti mutuari a te, ne avertaris.
 Audistis quia dictum est: Diliges proximum tuum, et odio habebis inimicum tuum.
 Ego autem dico vobis: diligite inimicos vestros, benefacite his qui oderunt vos, et orate pro persequentibus et calumniantibus vos:
 ut sitis filii Patris vestri, qui in caelis est: qui solem suum oriri facit super bonos et malos: et pluit super iustos et iniustos.
 Si enim diligitis eos qui vos diligunt, quam mercedem habebitis? nonne et publicani hoc faciunt?
 Et si salutaveritis fratres vestros tantum, quid amplius facitis? nonne et ethnici hoc faciunt?
 Estote ergo vos perfecti, sicut et Pater vester caelestis perfectus est.


Caput 6

 Attendite ne iustitiam vestram faciatis coram hominibus, ut videamini ab eis: alioquin mercedem non habebitis apud Patrem vestrum qui in caelis est.
 Cum ergo facis eleemosynam, noli tuba canere ante te, sicut hypocritae faciunt in synagogis, et in vicis, ut honorificentur ab hominibus. Amen dico vobis, receperunt mercedem suam.
 Te autem faciente eleemosynam, nesciat sinistra tua quid faciat dextera tua:
 ut sit eleemosyna tua in abscondito, et Pater tuus, qui videt in abscondito, reddet tibi.
 Et cum oratis, non eritis sicut hypocritae qui amant in synagogis et in angulis platearum stantes orare, ut videantur ab hominibus: amen dico vobis, receperunt mercedem suam.
 Tu autem cum oraveris, intra in cubiculum tuum, et clauso ostio, ora Patrem tuum in abscondito: et Pater tuus, qui videt in abscondito, reddet tibi.
 Orantes autem, nolite multum loqui, sicut ethnici, putant enim quod in multiloquio suo exaudiantur.
 Nolite ergo assimilari eis: scit enim Pater vester, quid opus sit vobis, antequam petatis eum.
 Sic ergo vos orabitis: Pater noster, qui es in caelis, sanctificetur nomen tuum.
 Adveniat regnum tuum; fiat voluntas tua, sicut in caelo et in terra.
 Panem nostrum supersubstantialem da nobis hodie,
 et dimitte nobis debita nostra, sicut et nos dimittimus debitoribus nostris.
 Et ne nos inducas in tentationem, sed libera nos a malo. Amen.
 Si enim dimiseritis hominibus peccata eorum: dimittet et vobis Pater vester caelestis delicta vestra.
 Si autem non dimiseritis hominibus: nec Pater vester dimittet vobis peccata vestra.
 Cum autem ieiunatis, nolite fieri sicut hypocritae, tristes. Exterminant enim facies suas, ut appareant hominibus ieiunantes. Amen dico vobis, quia receperunt mercedem suam.
 Tu autem, cum ieiunas, unge caput tuum, et faciem tuam lava,
 ne videaris hominibus ieiunans, sed Patri tuo, qui est in abscondito: et Pater tuus, qui videt in abscondito, reddet tibi.
 Nolite thesaurizare vobis thesauros in terra: ubi aerugo, et tinea demolitur: et ubi fures effodiunt, et furantur.
 Thesaurizate autem vobis thesauros in caelo, ubi neque aerugo, neque tinea demolitur, et ubi fures non effodiunt, nec furantur.
 Ubi enim est thesaurus tuus, ibi est et cor tuum.
 Lucerna corporis tui est oculus tuus. Si oculus tuus fuerit simplex, totum corpus tuum lucidum erit.
 Si autem oculus tuus fuerit nequam, totum corpus tuum tenebrosum erit. Si ergo lumen, quod in te est, tenebrae sunt: ipsae tenebrae quantae erunt?
 Nemo potest duobus dominis servire: aut enim unum odio habebit, et alterum diliget: aut unum sustinebit, et alterum contemnet. Non potestis Deo servire et mammonae.
 Ideo dico vobis, ne solliciti sitis animae vestrae quid manducetis, neque corpori vestro quid induamini. Nonne anima plus est quam esca, et corpus plus quam vestimentum?
 Respicite volatilia caeli, quoniam non serunt, neque metunt, neque congregant in horrea: et Pater vester caelestis pascit illa. Nonne vos magis pluris estis illis?
 Quis autem vestrum cogitans potest adiicere ad staturam suam cubitum unum?
 Et de vestimento quid solliciti estis? Considerate lilia agri quomodo crescunt: non laborant, neque nent.
 Dico autem vobis, quoniam nec Salomon in omni gloria sua coopertus est sicut unum ex istis.
 Si autem foenum agri, quod hodie est, et cras in clibanum mittitur, Deus sic vestit, quanto magis vos modicae fidei?
 Nolite ergo solliciti esse, dicentes: Quid manducabimus, aut quid bibemus, aut quo operiemur?
 haec enim omnia gentes inquirunt. Scit enim Pater vester, quia his omnibus indigetis.
 Quaerite ergo primum regnum Dei, et iustitiam eius: et haec omnia adiicientur vobis.
 Nolite ergo solliciti esse in crastinum. Crastinus enim dies sollicitus erit sibi ipsi: sufficit diei malitia sua.


Caput 7

 Nolite iudicare, ut non iudicemini.
 In quo enim iudicio iudicaveritis, iudicabimini: et in qua mensura mensi fueritis, remetietur vobis.
 Quid autem vides festucam in oculo fratris tui, et trabem in oculo tuo non vides?
 aut quomodo dicis fratri tuo: Sine eiiciam festucam de oculo tuo, et ecce trabs est in oculo tuo?
 Hypocrita, eiice primum trabem de oculo tuo, et tunc videbis eiicere festucam de oculo fratris tui.
 Nolite dare sanctum canibus: neque mittatis margaritas vestras ante porcos, ne forte conculcent eas pedibus suis, et conversi dirumpant vos.
 Petite, et dabitur vobis: quaerite, et invenietis: pulsate, et aperietur vobis.
 Omnis enim qui petit, accipit: et qui quaerit, invenit: et pulsanti aperietur.
 Aut quis est ex vobis homo, quem si petierit filius suus panem, numquid lapidem porriget ei?
 aut si piscem petierit, numquid serpentem porriget ei?
 Si ergo vos, cum sitis mali, nostis bona data dare filiis vestris: quanto magis Pater vester, qui in caelis est, dabit bona petentibus se?
 Omnia ergo quaecumque vultis ut faciant vobis homines, et vos facite illis. Haec est enim lex, et prophetae.
 Intrate per angustam portam: quia lata porta, et spatiosa via est, quae ducit ad perditionem, et multi sunt qui intrant per eam.
 Quam angusta porta, et arcta via est, quae ducit ad vitam: et pauci sunt qui inveniunt eam!
 Attendite a falsis prophetis, qui veniunt ad vos in vestimentis ovium, intrinsecus autem sunt lupi rapaces:
 a fructibus eorum cognoscetis eos. Numquid colligunt de spinis uvas, aut de tribulis ficus?
 Sic omnis arbor bona fructus bonos facit: mala autem arbor malos fructus facit.
 Non potest arbor bona malos fructus facere: neque arbor mala bonos fructus facere.
 Omnis arbor, quae non facit fructum bonum, excidetur, et in ignem mittetur.
 Igitur ex fructibus eorum cognoscetis eos.
 Non omnis qui dicit mihi, Domine, Domine, intrabit in regnum caelorum: sed qui facit voluntatem Patris mei, qui in caelis est, ipse intrabit in regnum caelorum.
 Multi dicent mihi in illa die: Domine, Domine, nonne in nomine tuo prophetavimus, et in nomine tuo daemonia eiecimus, et in nomine tuo virtutes multas fecimus?
 Et tunc confitebor illis: Quia numquam novi vos: discedite a me, qui operamini iniquitatem.
 Omnis ergo qui audit verba mea haec, et facit ea, assimilabitur viro sapienti, qui aedificavit domum suam supra petram,
 et descendit pluvia, et venerunt flumina, et flaverunt venti, et irruerunt in domum illam, et non cecidit: fundata enim erat super petram.
 Et omnis qui audit verba mea haec, et non facit ea, similis erit viro stulto, qui aedificavit domum suam super arenam:
 et descendit pluvia, et venerunt flumina, et flaverunt venti, et irruerunt in domum illam, et cecidit, et fuit ruina illius magna.
 Et factum est: cum consummasset Iesus verba haec, admirabantur turbae super doctrina eius.
 Erat enim docens eos sicut potestatem habens, et non sicut scribae eorum, et pharisaei.


Caput 8

 Cum autem descendisset de monte, secutae sunt eum turbae multae:
 et ecce leprosus veniens, adorabat eum, dicens: Domine, si vis, potes me mundare.
 Et extendens Iesus manum, tetigit eum, dicens: Volo: mundare. Et confestim mundata est lepra eius.
 Et ait illi Iesus: Vide, nemini dixeris: sed vade, ostende te sacerdoti, et offer munus, quod praecepit Moyses, in testimonium illis.
 Cum autem introisset Capharnaum, accessit ad eum centurio, rogans eum,
 et dicens: Domine, puer meus iacet in domo paralyticus, et male torquetur.
 Et ait illi Iesus: Ego veniam, et curabo eum.
 Et respondens centurio, ait: Domine, non sum dignus ut intres sub tectum meum: sed tantum dic verbo, et sanabitur puer meus.
 Nam et ego homo sum sub potestate constitutus, habens sub me milites, et dico huic: Vade, et vadit: et alii: Veni, et venit: et servo meo: Fac hoc, et facit.
 Audiens autem Iesus miratus est, et sequentibus se dixit: Amen dico vobis, non inveni tantam fidem in Israel.
 Dico autem vobis, quod multi ab oriente et occidente venient, et recumbent cum Abraham, et Isaac, et Iacob in regno caelorum:
 filii autem regni eiicientur in tenebras exteriores: ibi erit fletus et stridor dentium.
 Et dixit Iesus centurioni: Vade, et sicut credidisti, fiat tibi. Et sanatus est puer in illa hora.
 Et cum venisset Iesus in domum Petri, vidit socrum eius iacentem, et febricitantem:
 et tetigit manum eius, et dimisit eam febris, et surrexit, et ministrabat eis.
 Vespere autem facto, obtulerunt ei multos daemonia habentes: et eiiciebat spiritus verbo, et omnes male habentes curavit:
 ut adimpleretur quod dictum est per Isaiam prophetam, dicentem: Ipse infirmitates nostras accepit: et aegrotationes nostras portavit.
 Videns autem Iesus turbas multas circum se, iussit ire trans fretum.
 Et accedens unus scriba, ait illi: Magister, sequar te, quocumque ieris.
 Et dicit ei Iesus: Vulpes foveas habent, et volucres caeli nidos; Filius autem hominis non habet ubi caput reclinet.
 Alius autem de discipulis eius ait illi: Domine, permitte me primum ire, et sepelire patrem meum.
 Iesus autem ait illi: Sequere me, et dimitte mortuos sepelire mortuos suos.
 Et ascendente eo in naviculam, secuti sunt eum discipuli eius:
 et ecce motus magnus factus est in mari, ita ut navicula operiretur fluctibus: ipse vero dormiebat.
 Et accesserunt ad eum discipuli eius, et suscitaverunt eum, dicentes: Domine, salva nos: perimus.
 Et dicit eis Iesus: Quid timidi estis, modicae fidei? Tunc surgens imperavit ventis, et mari, et facta est tranquillitas magna.
 Porro homines mirati sunt, dicentes: Qualis est hic, quia venti et mare obediunt ei?
 Et cum venisset trans fretum in regionem Gerasenorum, occurrerunt ei duo habentes daemonia, de monumentis exeuntes, saevi nimis, ita ut nemo posset transire per viam illam.
 Et ecce clamaverunt, dicentes: Quid nobis et tibi, Iesu fili Dei? Venisti huc ante tempus torquere nos?
 Erat autem non longe ab illis grex multorum porcorum pascens.
 Daemones autem rogabant eum, dicentes: Si eiicis nos hinc, mitte nos in gregem porcorum.
 Et ait illis: Ite. At illi exeuntes abierunt in porcos, et ecce impetu abiit totus grex per praeceps in mare: et mortui sunt in aquis.
 Pastores autem fugerunt: et venientes in civitatem, nuntiaverunt omnia, et de eis qui daemonia habuerant.
 Et ecce tota civitas exiit obviam Iesu: et viso eo, rogabant ut transiret a finibus eorum.


Caput 9

 Et ascendens in naviculam, transfretavit, et venit in civitatem suam.
 Et ecce offerebant ei paralyticum iacentem in lecto. Et videns Iesus fidem illorum, dixit paralytico: Confide fili, remittuntur tibi peccata tua.
 Et ecce quidam de scribis dixerunt intra se: Hic blasphemat.
 Et cum vidisset Iesus cogitationes eorum, dixit: Ut quid cogitatis mala in cordibus vestris?
 Quid est facilius dicere: Dimittuntur tibi peccata tua: an dicere: Surge, et ambula?
 Ut autem sciatis, quia Filius hominis habet potestatem in terra dimittendi peccata, tunc ait paralytico: Surge, tolle lectum tuum, et vade in domum tuam.
 Et surrexit, et abiit in domum suam.
 Videntes autem turbae timuerunt, et glorificaverunt Deum, qui dedit potestatem talem hominibus.
 Et, cum transiret inde Iesus, vidit hominem sedentem in telonio, Matthaeum nomine. Et ait illi: Sequere me. Et surgens, secutus est eum.
 Et factum est, discumbente eo in domo, ecce multi publicani et peccatores venientes, discumbebant cum Iesu, et discipulis eius.
 Et videntes pharisaei, dicebant discipulis eius: Quare cum publicanis et peccatoribus manducat magister vester?
 At Iesus audiens, ait: Non est opus valentibus medicus, sed male habentibus.
 Euntes autem discite quid est: Misericordiam volo, et non sacrificium. Non enim veni vocare iustos, sed peccatores.
 Tunc accesserunt ad eum discipuli Ioannis, dicentes: Quare nos, et pharisaei, ieiunamus frequenter: discipuli autem tui non ieiunant?
 Et ait illis Iesus: Numquid possunt filii sponsi lugere, quamdiu cum illis est sponsus? Venient autem dies cum auferetur ab eis sponsus: et tunc ieiunabunt.
 Nemo autem immittit commissuram panni rudis in vestimentum vetus: tollit enim plenitudinem eius a vestimento, et peior scissura fit.
 Neque mittunt vinum novum in utres veteres: alioquin rumpuntur utres, et vinum effunditur, et utres pereunt. Sed vinum novum in utres novos mittunt: et ambo conservantur.
 Haec illo loquente ad eos, ecce princeps unus accessit, et adorabat eum, dicens: Domine, filia mea modo defuncta est: sed veni, impone manum tuam super eam, et vivet.
 Et surgens Iesus, sequebatur eum, et discipuli eius.
 Et ecce mulier, quae sanguinis fluxum patiebatur duodecim annis, accessit retro, et tetigit fimbriam vestimenti eius.
 Dicebat enim intra se: Si tetigero tantum vestimentum eius, salva ero.
 At Iesus conversus, et videns eam, dixit: Confide, filia, fides tua te salvam fecit. Et salva facta est mulier ex illa hora.
 Et cum venisset Iesus in domum principis, et vidisset tibicines et turbam tumultuantem, dicebat:
 Recedite: non est enim mortua puella, sed dormit. Et deridebant eum.
 Et cum eiecta esset turba, intravit: et tenuit manum eius, et surrexit puella.
 Et exiit fama haec in universam terram illam.
 Et transeunte inde Iesu, secuti sunt eum duo caeci, clamantes, et dicentes: Miserere nostri, fili David.
 Cum autem venisset domum, accesserunt ad eum caeci. Et dicit eis Iesus: Creditis quia hoc possum facere vobis? Dicunt ei: Utique, Domine.
 Tunc tetigit oculos eorum, dicens: Secundum fidem vestram, fiat vobis.
 Et aperti sunt oculi eorum: et comminatus est illis Iesus, dicens: Videte ne quis sciat.
 Illi autem exeuntes, diffamaverunt eum in tota terra illa.
 Egressis autem illis, ecce obtulerunt ei hominem mutum, daemonium habentem.
 Et eiecto daemonio, locutus est mutus, et miratae sunt turbae, dicentes: Numquam apparuit sic in Israel.
 Pharisaei autem dicebant: In principe daemoniorum eiicit daemones.
 Et circuibat Iesus omnes civitates, et castella, docens in synagogis eorum, et praedicans Evangelium regni, et curans omnem languorem, et omnem infirmitatem.
 Videns autem turbas, misertus est eis: quia erant vexati, et iacentes sicut oves non habentes pastorem.
 Tunc dicit discipulis suis: Messis quidem multa, operarii autem pauci.
 Rogate ergo Dominum messis, ut mittat operarios in messem suam.


Caput 10

 Et convocatis duodecim discipulis suis, dedit illis potestatem spirituum immundorum, ut eiicerent eos, et curarent omnem languorem, et omnem infirmitatem.
 Duodecim autem Apostolorum nomina sunt haec. Primus, Simon, qui dicitur Petrus: et Andreas frater eius,
 Iacobus Zebedaei, et Ioannes frater eius, Philippus, et Bartholomaeus, Thomas, et Matthaeus publicanus, Iacobus Alphaei, et Thaddaeus,
 Simon Chananaeus, et Iudas Iscariotes, qui et tradidit eum.
 Hos duodecim misit Iesus, praecipiens eis, dicens: In viam gentium ne abieritis, et in civitates Samaritanorum ne intraveritis:
 sed potius ite ad oves quae perierunt domus Israel.
 Euntes autem praedicate, dicentes: Quia appropinquavit regnum caelorum.
 Infirmos curate, mortuos suscitate, leprosos mundate, daemones eiicite: gratis accepistis, gratis date.
 Nolite possidere aurum, neque argentum, neque pecuniam in zonis vestris:
 non peram in via, neque duas tunicas, neque calceamenta, neque virgam: dignus enim est operarius cibo suo.
 In quamcumque autem civitatem aut castellum intraveritis, interrogate, quis in ea dignus sit: et ibi manete donec exeatis.
 Intrantes autem in domum, salutate eam, dicentes: Pax huic domui.
 Et siquidem fuerit domus illa digna, veniet pax vestra super eam: si autem non fuerit digna, pax vestra revertetur ad vos.
 Et quicumque non receperit vos, neque audierit sermones vestros: exeuntes foras de domo, vel civitate, excutite pulverem de pedibus vestris.
 Amen dico vobis: Tolerabilius erit terrae Sodomorum et Gomorrhaeorum in die iudicii, quam illi civitati.
 Ecce ego mitto vos sicut oves in medio luporum. Estote ergo prudentes sicut serpentes, et simplices sicut columbae.
 Cavete autem ab hominibus. Tradent enim vos in conciliis, et in synagogis suis flagellabunt vos:
 et ad praesides, et ad reges ducemini propter me in testimonium illis, et gentibus.
 Cum autem tradent vos, nolite cogitare quomodo, aut quid loquamini: dabitur enim vobis in illa hora, quid loquamini:
 non enim vos estis qui loquimini, sed Spiritus Patris vestri, qui loquitur in vobis.
 Tradet autem frater fratrem in mortem, et pater filium: et insurgent filii in parentes, et morte eos afficient:
 et eritis odio omnibus propter nomen meum: qui autem perseveraverit usque in finem, hic salvus erit.
 Cum autem persequentur vos in civitate ista, fugite in aliam. Amen dico vobis, non consummabitis civitates Israel, donec veniat Filius hominis.
 Non est discipulus super magistrum, nec servus super dominum suum:
 sufficit discipulo ut sit sicut magister eius, et servo, sicut dominus eius. Si patremfamilias Beelzebub vocaverunt, quanto magis domesticos eius?
 Ne ergo timueritis eos. Nihil enim est opertum, quod non revelabitur: et occultum, quod non scietur.
 Quod dico vobis in tenebris, dicite in lumine: et quod in aure auditis, praedicate super tecta.
 Et nolite timere eos qui occidunt corpus, animam autem non possunt occidere: sed potius timete eum, qui potest et animam et corpus perdere in gehennam.
 Nonne duo passeres asse veneunt? et unus ex illis non cadet super terram sine Patre vestro.
 Vestri autem capilli capitis omnes numerati sunt.
 Nolite ergo timere: multis passeribus meliores estis vos.
 Omnis ergo qui confitebitur me coram hominibus, confitebor et ego eum coram Patre meo, qui in caelis est.
 Qui autem negaverit me coram hominibus, negabo et ego eum coram Patre meo, qui in caelis est.
 Nolite arbitrari quia pacem venerim mittere in terram: non veni pacem mittere, sed gladium:
 veni enim separare hominem adversus patrem suum, et filiam adversus matrem suam, et nurum adversus socrum suam:
 et inimici hominis, domestici eius.
 Qui amat patrem aut matrem plus quam me, non est me dignus: et qui amat filium aut filiam super me, non est me dignus.
 Et qui non accipit crucem suam, et sequitur me, non est me dignus.
 Qui invenit animam suam, perdet illam: et qui perdiderit animam suam propter me, inveniet eam.
 Qui recipit vos, me recipit: et qui me recipit, recipit eum qui me misit.
 Qui recipit prophetam in nomine prophetae, mercedem prophetae accipiet: et qui recipit iustum in nomine iusti, mercedem iusti accipiet.
 Et quicumque potum dederit uni ex minimis istis calicem aquae frigidae tantum in nomine discipuli: amen dico vobis, non perdet mercedem suam.


Caput 11

 Et factum est, cum consummasset Iesus, praecipiens duodecim discipulis suis, transiit inde ut doceret, et praedicaret in civitatibus eorum.
 Ioannes autem cum audisset in vinculis opera Christi, mittens duos de discipulis suis,
 ait illi: Tu es, qui venturus es, an alium exspectamus?
 Et respondens Iesus ait illis: Euntes renuntiate Ioanni quae audistis, et vidistis.
 Caeci vident, claudi ambulant, leprosi mundantur, surdi audiunt, mortui resurgunt, pauperes evangelizantur:
 et beatus est, qui non fuerit scandalizatus in me.
 Illis autem abeuntibus, coepit Iesus dicere ad turbas de Ioanne: Quid existis in desertum videre? arundinem vento agitatam?
 Sed quid existis videre? hominem mollibus vestitum? Ecce qui mollibus vestiuntur, in domibus regum sunt.
 Sed quid existis videre? prophetam? Etiam dico vobis, et plus quam prophetam.
 Hic est enim de quo scriptum est: Ecce ego mitto angelum meum ante faciem tuam, qui praeparabit viam tuam ante te.
 Amen dico vobis, non surrexit inter natos mulierum maior Ioanne Baptista: qui autem minor est in regno caelorum, maior est illo.
 A diebus autem Ioannis Baptistae usque nunc, regnum caelorum vim patitur, et violenti rapiunt illud.
 Omnes enim prophetae et lex usque ad Ioannem prophetaverunt:
 et si vultis recipere, ipse est Elias, qui venturus est.
 Qui habet aures audiendi, audiat.
 Cui autem similem aestimabo generationem istam? Similis est pueris sedentibus in foro: qui clamantes coaequalibus
 dicunt: Cecinimus vobis, et non saltastis: lamentavimus, et non planxistis.
 Venit enim Ioannes neque manducans, neque bibens, et dicunt: Daemonium habet.
 Venit Filius hominis manducans, et bibens, et dicunt: Ecce homo vorax, et potator vini, publicanorum et peccatorum amicus. Et iustificata est sapientia a filiis suis.
 Tunc coepit exprobrare civitatibus, in quibus factae sunt plurimae virtutes eius, quia non egissent poenitentiam:
 Vae tibi Corozain, vae tibi Bethsaida: quia, si in Tyro et Sidone factae essent virtutes quae factae sunt in vobis, olim in cilicio et cinere poenitentiam egissent.
 Verumtamen dico vobis: Tyro et Sidoni remissius erit in die iudicii, quam vobis.
 Et tu Capharnaum, numquid usque in caelum exaltaberis? usque in infernum descendes, quia si in Sodomis factae fuissent virtutes quae factae sunt in te, forte mansissent usque in hanc diem.
 Verumtamen dico vobis, quia terrae Sodomorum remissius erit in die iudicii, quam tibi.
 In illo tempore respondens Iesus dixit: Confiteor tibi, Pater, Domine caeli et terrae, quia abscondisti haec a sapientibus, et prudentibus, et revelasti ea parvulis.
 Ita Pater: quoniam sic fuit placitum ante te.
 Omnia mihi tradita sunt a Patre meo. Et nemo novit Filium, nisi Pater: neque Patrem quis novit, nisi Filius, et cui voluerit Filius revelare.
 Venite ad me omnes qui laboratis, et onerati estis, et ego reficiam vos.
 Tollite iugum meum super vos, et discite a me, quia mitis sum, et humilis corde: et invenietis requiem animabus vestris.
 Iugum enim meum suave est, et onus meum leve.


Caput 12

 In illo tempore abiit Iesus per sata sabbato: discipuli autem eius esurientes coeperunt vellere spicas, et manducare.
 Pharisaei autem videntes, dixerunt ei: Ecce discipuli tui faciunt quod non licet facere sabbatis.
 At ille dixit eis: Non legistis quid fecerit David, quando esuriit, et qui cum eo erant:
 quomodo intravit in domum Dei, et panes propositionis comedit, quos non licebat ei edere, neque his qui cum eo erant, nisi solis sacerdotibus?
 aut non legistis in lege quia sabbatis sacerdotes in templo sabbatum violant, et sine crimine sunt?
 Dico autem vobis, quia templo maior est hic.
 Si autem sciretis, quid est: Misericordiam volo, et non sacrificium: numquam condemnassetis innocentes:
 dominus enim est Filius hominis etiam sabbati.
 Et cum inde transisset, venit in synagogam eorum.
 Et ecce homo manum habens aridam, et interrogabant eum, dicentes: Si licet sabbatis curare? ut accusarent eum.
 Ipse autem dixit illis: Quis erit ex vobis homo, qui habeat ovem unam, et si ceciderit haec sabbatis in foveam, nonne tenebit et levabit eam?
 Quanto magis melior est homo ove? itaque licet sabbatis benefacere.
 Tunc ait homini: Extende manum tuam. Et extendit, et restituta est sanitati sicut altera.
 Exeuntes autem pharisaei, consilium faciebant adversus eum, quomodo perderent eum.
 Iesus autem sciens recessit inde: et secuti sunt eum multi, et curavit eos omnes:
 et praecepit eis ne manifestum eum facerent.
 Ut adimpleretur quod dictum est per Isaiam prophetam, dicentem:
 Ecce puer meus, quem elegi, dilectus meus, in quo bene complacuit animae meae. Ponam spiritum meum super eum, et iudicium gentibus nuntiabit.
 Non contendet, neque clamabit, neque audiet aliquis in plateis vocem eius:
 arundinem quassatam non confringet, et linum fumigans non extinguet, donec eiiciat ad victoriam iudicium:
 et in nomine eius gentes sperabunt.
 Tunc oblatus est ei daemonium habens, caecus, et mutus, et curavit eum ita ut loqueretur, et videret.
 Et stupebant omnes turbae, et dicebant: Numquid hic est filius David?
 Pharisaei autem audientes, dixerunt: Hic non eiicit daemones nisi in Beelzebub principe daemoniorum.
 Iesus autem sciens cogitationes eorum, dixit eis: Omne regnum divisum contra se desolabitur: et omnis civitas vel domus divisa contra se, non stabit.
 Et si Satanas Satanam eiicit, adversus se divisus est: quomodo ergo stabit regnum eius?
 Et si ego in Beelzebub eiicio daemones, filii vestri in quo eiiciunt? ideo ipsi iudices vestri erunt.
 Si autem ego in Spiritu Dei eiicio daemones, igitur pervenit in vos regnum Dei.
 Aut quomodo potest quisquam intrare in domum fortis, et vasa eius diripere, nisi prius alligaverit fortem? et tunc domum illius diripiet.
 Qui non est mecum, contra me est; et qui non congregat mihi, spargit.
 Ideo dico vobis: Omne peccatum et blasphemia remittetur hominibus, Spiritus autem blasphemia non remittetur.
 Et quicumque dixerit verbum contra Filium hominis, remittetur ei: qui autem dixerit contra Spiritum Sanctum, non remittetur ei, neque in hoc saeculo, neque in futuro.
 Aut facite arborem bonam, et fructum eius bonum: aut facite arborem malam, et fructum eius malum: siquidem ex fructu arbor agnoscitur.
 Progenies viperarum, quomodo potestis bona loqui, cum sitis mali? ex abundantia enim cordis os loquitur.
 Bonus homo de bono thesauro profert bona: et malus homo de malo thesauro profert mala.
 Dico autem vobis quoniam omne verbum otiosum, quod locuti fuerint homines, reddent rationem de eo in die iudicii.
 Ex verbis enim tuis iustificaberis et ex verbis tuis condemnaberis.
 Tunc responderunt ei quidam de scribis et pharisaeis, dicentes: Magister, volumus a te signum videre.
 Qui respondens ait illis: Generatio mala et adultera signum quaerit: et signum non dabitur ei, nisi signum Ionae prophetae.
 Sicut enim fuit Ionas in ventre ceti tribus diebus, et tribus noctibus, sic erit Filius hominis in corde terrae tribus diebus et tribus noctibus.
 Viri Ninivitae surgent in iudicio cum generatione ista, et condemnabunt eam: quia poenitentiam egerunt in praedicatione Ionae, et ecce plus quam Ionas hic.
 Regina austri surget in iudicio cum generatione ista, et condemnabit eam: quia venit a finibus terrae audire sapientiam Salomonis, et ecce plus quam Salomon hic.
 Cum autem immundus spiritus exierit ab homine, ambulat per loca arida, quaerens requiem, et non invenit.
 Tunc dicit: Revertar in domum meam, unde exivi. Et veniens invenit eam vacantem, scopis mundatam, et ornatam.
 Tunc vadit, et assumit septem alios spiritus secum nequiores se, et intrantes habitant ibi: et fiunt novissima hominis illius peiora prioribus. Sic erit et generationi huic pessimae.
 Adhuc eo loquente ad turbas, ecce mater eius et fratres stabant foris, quaerentes loqui ei.
 Dixit autem ei quidam: Ecce mater tua, et fratres tui foris stant quaerentes te.
 At ipse respondens dicenti sibi, ait: Quae est mater mea, et qui sunt fratres mei?
 Et extendens manum in discipulos suos, dixit: Ecce mater mea, et fratres mei.
 Quicumque enim fecerit voluntatem Patris mei, qui in caelis est, ipse meus frater, et soror, et mater est.


Caput 13

 In illo die exiens Iesus de domo, sedebat secus mare.
 Et congregatae sunt ad eum turbae multae, ita ut naviculam ascendens sederet: et omnis turba stabat in littore,
 et locutus est eis multa in parabolis, dicens: Ecce exiit qui seminat, seminare.
 Et dum seminat, quaedam ceciderunt secus viam, et venerunt volucres caeli, et comederunt ea.
 Alia autem ceciderunt in petrosa, ubi non habebant terram multam: et continuo exorta sunt, quia non habebant altitudinem terrae:
 sole autem orto aestuaverunt; et quia non habebant radicem, aruerunt.
 Alia autem ceciderunt in spinas: et creverunt spinae, et suffocaverunt ea.
 Alia autem ceciderunt in terram bonam: et dabant fructum, aliud centesimum, aliud sexagesimum, aliud trigesimum.
 Qui habet aures audiendi, audiat.
 Et accedentes discipuli dixerunt ei: Quare in parabolis loqueris eis?
 Qui respondens, ait illis: Quia vobis datum est nosse mysteria regni caelorum: illis autem non est datum.
 Qui enim habet, dabitur ei, et abundabit: qui autem non habet, et quod habet auferetur ab eo.
 Ideo in parabolis loquor eis: quia videntes non vident, et audientes non audiunt, neque intelligunt.
 Et adimpletur in eis prophetia Isaiae, dicentis: Auditu audietis, et non intelligetis: et videntes videbitis, et non videbitis.
 Incrassatum est enim cor populi huius, et auribus graviter audierunt, et oculos suos clauserunt: nequando videant oculis, et auribus audiant, et corde intelligant, et convertantur, et sanem eos.
 Vestri autem beati oculi quia vident, et aures vestrae quia audiunt.
 Amen quippe dico vobis, quia multi prophetae et iusti cupierunt videre quae videtis, et non viderunt: et audire quae auditis, et non audierunt.
 Vos ergo audite parabolam seminantis.
 Omnis qui audit verbum regni, et non intelligit, venit malus, et rapit quod seminatum est in corde eius: hic est qui secus viam seminatus est.
 Qui autem super petrosa seminatus est, hic est qui verbum audit, et continuo cum gaudio accipit illud:
 non habet autem in se radicem, sed est temporalis: facta autem tribulatione et persecutione propter verbum, continuo scandalizatur.
 Qui autem seminatus est in spinis, hic est qui verbum audit, et sollicitudo saeculi istius, et fallacia divitiarum suffocat verbum, et sine fructu efficitur.
 Qui vero in terram bonam seminatus est, hic est qui audit verbum, et intelligit, et fructum affert, et facit aliud quidem centesimum, aliud autem sexagesimum, aliud vero trigesimum.
 Aliam parabolam proposuit illis, dicens: Simile factum est regnum caelorum homini, qui seminavit bonum semen in agro suo:
 cum autem dormirent homines, venit inimicus eius, et superseminavit zizania in medio tritici, et abiit.
 Cum autem crevisset herba, et fructum fecisset, tunc apparuerunt et zizania.
 Accedentes autem servi patrisfamilias, dixerunt ei: Domine, nonne bonum semen seminasti in agro tuo? unde ergo habet zizania?
 Et ait illis: Inimicus homo hoc fecit. Servi autem dixerunt ei: Vis, imus, et colligimus ea?
 Et ait: Non: ne forte colligentes zizania, eradicetis simul cum eis et triticum.
 Sinite utraque crescere usque ad messem, et in tempore messis dicam messoribus: Colligite primum zizania, et alligate ea in fasciculos ad comburendum: triticum autem congregate in horreum meum.
 Aliam parabolam proposuit eis dicens: Simile est regnum caelorum grano sinapis, quod accipiens homo seminavit in agro suo:
 quod minimum quidem est omnibus seminibus: cum autem creverit, maius est omnibus oleribus, et fit arbor, ita ut volucres caeli veniant, et habitent in ramis eius.
 Aliam parabolam locutus est eis: Simile est regnum caelorum fermento, quod acceptum mulier abscondit in farinae satis tribus, donec fermentatum est totum.
 Haec omnia locutus est Iesus in parabolis ad turbas: et sine parabolis non loquebatur eis:
 ut impleretur quod dictum erat per prophetam dicentem: Aperiam in parabolis os meum; eructabo abscondita a constitutione mundi.
 Tunc, dimissis turbis, venit in domum: et accesserunt ad eum discipuli eius, dicentes: Edissere nobis parabolam zizaniorum agri.
 Qui respondens ait illis: Qui seminat bonum semen, est Filius hominis.
 Ager autem est mundus. Bonum vero semen, hi sunt filii regnum. Zizania autem, filii sunt nequam.
 Inimicus autem, qui seminavit ea, est diabolus. Messis vero, consummatio saeculi est. Messores autem, angeli sunt.
 Sicut ergo colliguntur zizania, et igni comburuntur: sic erit in consummatione saeculi.
 Mittet Filius hominis angelos suos, et colligent de regno eius omnia scandala, et eos qui faciunt iniquitatem:
 et mittent eos in caminum ignis. Ibi erit fletus et stridor dentium.
 Tunc iusti fulgebunt sicut sol in regno Patris eorum. Qui habet aures audiendi, audiat.
 Simile est regnum caelorum thesauro abscondito in agro: quem qui invenit homo, abscondit, et prae gaudio illius vadit, et vendit universa quae habet, et emit agrum illum.
 Iterum simile est regnum caelorum homini negotiatori, quaerenti bonas margaritas.
 Inventa autem una pretiosa margarita, abiit, et vendidit omnia quae habuit, et emit eam.
 Iterum simile est regnum caelorum sagenae missae in mare, et ex omni genere piscium congreganti.
 Quam, cum impleta esset, educentes, et secus littus sedentes, elegerunt bonis in vasa, malos autem foras miserunt.
 Sic erit in consummatione saeculi: exibunt angeli, et separabunt malos de medio iustorum,
 et mittent eos in caminum ignis: ibi erit fletus, et stridor dentium.
 Intellexistis haec omnia? Dicunt ei: Etiam.
 Ait illis: Ideo omnis scriba doctus in regno caelorum, similis est homini patrifamilias, qui profert de thesauro suo nova et vetera.
 Et factum est, cum consummasset Iesus parabolas istas, transiit inde.
 Et veniens in patriam suam, docebat eos in synagogis eorum, ita ut mirarentur, et dicerent: Unde huic sapientia haec, et virtutes?
 Nonne hic est fabri filius? nonne mater eius dicitur Maria, et fratres eius, Iacobus, et Ioseph, et Simon, et Iudas?
 et sorores eius, nonne omnes apud nos sunt? unde ergo huic omnia ista?
 Et scandalizabantur in eo. Iesus autem dixit eis: Non est propheta sine honore, nisi in patria sua, et in domo sua.
 Et non fecit ibi virtutes multas propter incredulitatem illorum.


Caput 14

 In illo tempore audivit Herodes tetrarcha famam Iesu:
 et ait pueris suis: Hic est Ioannes Baptista: ipse surrexit a mortuis, et ideo virtutes operantur in eo.
 Herodes enim tenuit Ioannem, et alligavit eum: et posuit in carcerem propter Herodiadem uxorem fratris sui.
 Dicebat enim illi Ioannes: Non licet tibi habere eam.
 Et volens illum occidere, timuit populum: quia sicut prophetam eum habebant.
 Die autem natalis Herodis saltavit filia Herodiadis in medio, et placuit Herodi:
 unde cum iuramento pollicitus est ei dare quodcumque postulasset ab eo.
 At illa praemonita a matre sua: Da mihi, inquit, hic in disco caput Ioannis Baptistae.
 Et contristatus est rex: propter iuramentum autem, et eos qui pariter recumbebant, iussit dari.
 Misitque et decollavit Ioannem in carcere.
 Et allatum est caput eius in disco, et datum est puellae, et attulit matri suae.
 Et accedentes discipuli eius, tulerunt corpus eius, et sepelierunt illud: et venientes nuntiaverunt Iesu.
 Quod cum audisset Iesus, secessit inde in navicula, in locum desertum seorsum: et cum audissent turbae, secutae sunt eum pedestres de civitatibus.
 Et exiens vidit turbam multam, et misertus est eis, et curavit languidos eorum.
 Vespere autem facto, accesserunt ad eum discipuli eius, dicentes: Desertus est locus, et hora iam praeteriit: dimitte turbas, ut euntes in castella, emant sibi escas.
 Iesus autem dixit eis: Non habent necesse ire: date illis vos manducare.
 Responderunt ei: Non habemus hic nisi quinque panes et duos pisces.
 Qui ait eis: Afferte mihi illos huc.
 Et cum iussisset turbam discumbere super foenum, acceptis quinque panibus et duobus piscibus, aspiciens in caelum benedixit, et fregit, et dedit discipulis panes, discipuli autem turbis.
 Et manducaverunt omnes, et saturati sunt. Et tulerunt reliquias, duodecim cophinos fragmentorum plenos.
 Manducantium autem fuit numerus quinque millia virorum, exceptis mulieribus et parvulis.
 Et statim compulit Iesus discipulos ascendere in naviculam, et praecedere eum trans fretum, donec dimitteret turbas.
 Et dimissa turba, ascendit in montem solus orare. Vespere autem facto solus erat ibi:
 navicula autem in medio mari iactabatur fluctibus: erat enim contrarius ventus.
 Quarta enim vigilia noctis, venit ad eos ambulans super mare.
 Et videntes eum super mare ambulantem, turbati sunt, dicentes: Quia phantasma est. Et prae timore clamaverunt.
 Statimque Iesus locutus est eis, dicens: Habete fiduciam: ego sum, nolite timere.
 Respondens autem Petrus, dixit: Domine, si tu es, iube me ad te venire super aquas.
 At ipse ait: Veni. Et descendens Petrus de navicula, ambulabat super aquam ut veniret ad Iesum.
 Videns vero ventum validum, timuit: et cum coepisset mergi, clamavit dicens: Domine, salvum me fac.
 Et continuo Iesus extendens manum, apprehendit eum: et ait illi: Modicae fidei, quare dubitasti?
 Et cum ascendissent in naviculam, cessavit ventus.
 Qui autem in navicula erant, venerunt, et adoraverunt eum, dicentes: Vere Filius Dei es.
 Et cum transfretassent, venerunt in terram Genesar.
 Et cum cognovissent eum viri loci illius, miserunt in universam regionem illam, et obtulerunt ei omnes male habentes:
 et rogabant eum ut vel fimbriam vestimenti eius tangerent. Et quicumque tetigerunt, salvi facti sunt.


Caput 15

 Tunc accesserunt ad eum ab Ierosolymis scribae et pharisaei, dicentes:
 Quare discipuli tui transgrediuntur traditionem seniorum? non enim lavant manus suas cum panem manducant.
 Ipse autem respondens ait illis: Quare et vos transgredimini mandatum Dei propter traditionem vestram? Nam Deus dixit:
 Honora patrem, et matrem: et, Qui maledixerit patri, vel matri, morte moriatur.
 Vos autem dicitis: Quicumque dixerit patri, vel matri: Munus, quodcumque est ex me, tibi proderit:
 et non honorificabit patrem suum, aut matrem suam: et irritum fecistis mandatum Dei propter traditionem vestram.
 Hypocritae, bene prophetavit de vobis Isaias, dicens:
 Populus hic labiis me honorat: cor autem eorum longe est a me.
 Sine causa autem colunt me, docentes doctrinas et mandata hominum.
 Et convocatis ad se turbis, dixit eis: Audite, et intelligite.
 Non quod intrat in os, coinquinat hominem: sed quod procedit ex ore, hoc coinquinat hominem.
 Tunc accedentes discipuli eius, dixerunt ei: Scis quia pharisaei audito verbo hoc, scandalizati sunt?
 At ille respondens ait: Omnis plantatio, quam non plantavit Pater meus caelestis, eradicabitur.
 Sinite illos: caeci sunt, et duces caecorum; caecus autem si caeco ducatum praestet, ambo in foveam cadunt.
 Respondens autem Petrus dixit ei: Edissere nobis parabolam istam.
 At ille dixit: Adhuc et vos sine intellectu estis?
 Non intelligitis quia omne quod in os intrat, in ventrem vadit, et in secessum emittitur?
 Quae autem procedunt de ore, de corde exeunt, et ea coinquinant hominem:
 de corde enim exeunt cogitationes malae, homicidia, adulteria, fornicationes, furta, falsa testimonia, blasphemiae:
 haec sunt, quae coinquinant hominem. Non lotis autem manibus manducare, non coinquinat hominem.
 Et egressus inde Iesus secessit in partes Tyri et Sidonis.
 Et ecce mulier chananaea a finibus illis egressa clamavit, dicens ei: Miserere mei, Domine fili David: filia mea male a daemonio vexatur.
 Qui non respondit ei verbum. Et accedentes discipuli eius rogabant eum dicentes: Dimitte eam: quia clamat post nos.
 Ipse autem respondens ait: Non sum missus nisi ad oves, quae perierunt domus Israel.
 At illa venit, et adoravit eum, dicens: Domine, adiuva me.
 Qui respondens ait: Non est bonum sumere panem filiorum, et mittere canibus.
 At illa dixit: Etiam Domine: nam et catelli edunt de micis quae cadunt de mensa dominorum suorum.
 Tunc respondens Iesus, ait illi: O mulier, magna est fides tua: fiat tibi sicut vis. Et sanata est filia eius ex illa hora.
 Et cum transisset inde Iesus, venit secus mare Galilaeae: et ascendens in montem, sedebat ibi.
 Et accesserunt ad eum turbae multae, habentes secum mutos, caecos, claudos, debiles, et alios multos: et proiecerunt eos ad pedes eius, et curavit eos,
 ita ut turbae mirarentur, videntes mutos loquentes, claudos ambulantes, caecos videntes: et magnificabant Deum Israel.
 Iesus autem, convocatis discipulis suis, dixit: Misereor turbae, quia triduo iam perseverant mecum, et non habent quod manducent: et dimittere eos ieiunos nolo, ne deficiant in via.
 Et dicunt ei discipuli: Unde ergo nobis in deserto panes tantos, ut saturemus turbam tantam?
 Et ait illis Iesus: Quot habetis panes? At illi dixerunt: Septem, et paucos pisciculos.
 Et praecepit turbae ut discumberent super terram.
 Et accipiens septem panes, et pisces, et gratias agens, fregit, et dedit discipulis suis, et discipuli dederunt populo.
 Et comederunt omnes, et saturati sunt. Et quod superfuit de fragmentis, tulerunt septem sportas plenas.
 Erant autem qui manducaverunt quatuor millia hominum, extra parvulos et mulieres.
 Et, dimissa turba, ascendit in naviculam: et venit in fines Magedan.


Caput 16

 Et accesserunt ad eum pharisaei et sadducaei tentantes: et rogaverunt eum ut signum de caelo ostenderet eis.
 At ille respondens, ait illis: Facto vespere dicitis: Serenum erit, rubicundum est enim caelum.
 Et mane: Hodie tempestas, rutilat enim triste caelum.
 Faciem ergo caeli diiudicare nostis: signa autem temporum non potestis scire? Generatio mala et adultera signum quaerit: et signum non dabitur ei, nisi signum Ionae prophetae. Et relictis illis, abiit.
 Et cum venissent discipuli eius trans fretum, obliti sunt panes accipere.
 Qui dixit illis: Intuemini, et cavete a fermento pharisaeorum et sadducaeorum.
 At illi cogitabant intra se dicentes: Quia panes non accepimus.
 Sciens autem Iesus, dixit: Quid cogitatis intra vos modicae fidei, quia panes non habetis?
 Nondum intelligitis, neque recordamini quinque panum in quinque millia hominum, et quot cophinos sumpsistis?
 neque septem panum in quatuor millia hominum, et quot sportas sumpsistis?
 Quare non intelligitis, quia non de pane dixi vobis: Cavete a fermento pharisaeorum et sadducaeorum?
 Tunc intellexerunt quia non dixerit cavendum a fermento panum, sed a doctrina pharisaeorum et sadducaeorum.
 Venit autem Iesus in partes Caesareae Philippi: et interrogabat discipulos suos, dicens: Quem dicunt homines esse Filium hominis?
 At illi dixerunt: Alii Ioannem Baptistam, alii autem Eliam, alii vero Ieremiam, aut unum ex prophetis.
 Dicit illis Iesus: Vos autem, quem me esse dicitis?
 Respondens Simon Petrus dixit: Tu es Christus, Filius Dei vivi.
 Respondens autem Iesus, dixit ei: Beatus es Simon Bar Iona: quia caro et sanguis non revelavit tibi, sed Pater meus, qui in caelis est.
 Et ego dico tibi, quia tu es Petrus, et super hanc petram aedificabo Ecclesiam meam, et portae inferi non praevalebunt adversus eam.
 Et tibi dabo claves regni caelorum. Et quodcumque ligaveris super terram, erit ligatum et in caelis: et quodcumque solveris super terram, erit solutum et in caelis.
 Tunc praecepit discipulis suis ut nemini dicerent quia ipse esset Iesus Christus.
 Exinde coepit Iesus ostendere discipulis suis, quia oporteret eum ire Ierosolymam, et multa pati a senioribus, et scribis, et principibus sacerdotum, et occidi, et tertia die resurgere.
 Et assumens eum Petrus, coepit increpare illum dicens: Absit a te, Domine: non erit tibi hoc.
 Qui conversus, dixit Petro: Vade post me Satana, scandalum es mihi: quia non sapis ea quae Dei sunt, sed ea quae hominum.
 Tunc Iesus dixit discipulis suis: Si quis vult post me venire, abneget semetipsum, et tollat crucem suam, et sequatur me.
 Qui enim voluerit animam suam salvam facere, perdet eam: qui autem perdiderit animam suam propter me, inveniet eam.
 Quid enim prodest homini, si mundum universum lucretur, animae vero suae detrimentum patiatur? aut quam dabit homo commutationem pro anima sua?
 Filius enim hominis venturus est in gloria Patris sui cum angelis suis: et tunc reddet unicuique secundum opera eius.
 Amen dico vobis, sunt quidam de hic stantibus, qui non gustabunt mortem, donec videant Filium hominis venientem in regno suo.


Caput 17

 Et post dies sex assumit Iesus Petrum, et Iacobum, et Ioannem fratrem eius, et ducit illos in montem excelsum seorsum:
 et transfiguratus est ante eos. Et resplenduit facies eius sicut sol: vestimenta autem eius facta sunt alba sicut nix.
 Et ecce apparuerunt illis Moyses et Elias cum eo loquentes.
 Respondens autem Petrus, dixit ad Iesum: Domine, bonum est nos hic esse: si vis, faciamus tria tabernacula, tibi unum, Moysi unum, et Eliae unum.
 Adhuc eo loquente, ecce nubes lucida obumbravit eos. Et ecce vox de nube, dicens: Hic est Filius meus dilectus, in quo mihi bene complacui: ipsum audite.
 Et audientes discipuli ceciderunt in faciem suam, et timuerunt valde.
 Et accessit Iesus, et tetigit eos: dixitque eis: Surgite, et nolite timere.
 Levantes autem oculos suos, neminem viderunt, nisi solum Iesum.
 Et descendentibus illis de monte, praecepit eis Iesus, dicens: Nemini dixeritis visionem, donec Filius hominis a mortuis resurgat.
 Et interrogaverunt eum discipuli, dicentes: Quid ergo scribae dicunt, quod Eliam oporteat primum venire?
 At ille respondens, ait eis: Elias quidem venturus est, et restituet omnia.
 Dico autem vobis, quia Elias iam venit, et non cognoverunt eum, sed fecerunt in eo quaecumque voluerunt. Sic et Filius hominis passurus est ab eis.
 Tunc intellexerunt discipuli, quia de Ioanne Baptista dixisset eis.
 Et cum venisset ad turbam, accessit ad eum homo genibus provolutus ante eum, dicens: Domine, miserere filio meo, quia lunaticus est, et male patitur: nam saepe cadit in ignem, et crebro in aquam.
 Et obtuli eum discipulis tuis, et non potuerunt curare eum.
 Respondens autem Iesus, ait: O generatio incredula, et perversa, quousque ero vobiscum? usquequo patiar vos? Afferte huc illum ad me.
 Et increpavit illum Iesus, et exiit ab eo daemonium, et curatus est puer ex illa hora.
 Tunc accesserunt discipuli ad Iesum secreto, et dixerunt: Quare nos non potuimus eiicere illum?
 Dixit illis Iesus: Propter incredulitatem vestram. Amen quippe dico vobis, si habueritis fidem sicut granum sinapis, dicetis monti huic: Transi hinc illuc, et transibit, et nihil impossibile erit vobis.
 Hoc autem genus non eiicitur nisi per orationem et ieiunium.
 Conversantibus autem eis in Galilaea, dixit illis Iesus: Filius hominis tradendus est in manus hominum:
 et occident eum, et tertia die resurget. Et contristati sunt vehementer.
 Et cum venissent Capharnaum, accesserunt qui didrachma accipiebant ad Petrum, et dixerunt ei: Magister vester non solvit didrachma?
 Ait: Etiam. Et cum intrasset in domum, praevenit eum Iesus, dicens: Quid tibi videtur Simon? reges terrae a quibus accipiunt tributum vel censum? a filiis suis, an ab alienis?
 Et ille dixit: Ab alienis. Dixit illi Iesus: Ergo liberi sunt filii.
 Ut autem non scandalizemus eos, vade ad mare, et mitte hamum: et eum piscem, qui primus ascenderit, tolle: et aperto ore eius, invenies staterem: illum sumens, da eis pro me et te.


Caput 18

 In illa hora accesserunt discipuli ad Iesum, dicentes: Quis, putas, maior est in regno caelorum?
 Et advocans Iesus parvulum, statuit eum in medio eorum,
 et dixit: Amen dico vobis, nisi conversi fueritis, et efficiamini sicut parvuli, non intrabitis in regnum caelorum.
 Quicumque ergo humiliaverit se sicut parvulus iste, hic est maior in regno caelorum.
 Et qui susceperit unum parvulum talem in nomine meo, me suscipit:
 qui autem scandalizaverit unum de pusillis istis, qui in me credunt, expedit ei ut suspendatur mola asinaria in collo eius, et demergatur in profundum maris.
 Vae mundo a scandalis! Necesse est enim ut veniant scandala: verumtamen vae homini illi, per quem scandalum venit.
 Si autem manus tua, vel pes tuus scandalizat te, abscide eum, et proiice abs te: bonum tibi est ad vitam ingredi debilem, vel claudum, quam duas manus vel duos pedes habentem mitti in ignem aeternum.
 Et si oculus tuus scandalizat te, erue eum, et proiice abs te: bonum tibi est cum uno oculo in vitam intrare, quam duos oculos habentem mitti in gehennam ignis.
 Videte ne contemnatis unum ex his pusillis: dico enim vobis, quia angeli eorum in caelis semper vident faciem Patris mei, qui in caelis est.
 Venit enim Filius hominis salvare quod perierat.
 Quid vobis videtur? si fuerint alicui centum oves, et erravit una ex eis: nonne relinquit nonaginta novem in montibus, et vadit quaerere eam quae erravit?
 Et si contigerit ut inveniat eam: amen dico vobis, quia gaudet super eam magis quam super nonaginta novem, quae non erraverunt.
 Sic non est voluntas ante Patrem vestrum, qui in caelis est, ut pereat unus de pusillis istis.
 Si autem peccaverit in te frater tuus, vade, et corripe eum inter te, et ipsum solum: si te audierit, lucratus eris fratrem tuum.
 Si autem te non audierit, adhibe tecum adhuc unum, vel duos, ut in ore duorum, vel trium testium stet omne verbum.
 Quod si non audierit eos: dic ecclesiae. Si autem ecclesiam non audierit, sit tibi sicut ethnicus et publicanus.
 Amen dico vobis, quaecumque alligaveritis super terram, erunt ligata et in caelo: et quaecumque solveritis super terram, erunt soluta et in caelo.
 Iterum dico vobis, quia si duo ex vobis consenserint super terram, de omni re quamcumque petierint, fiet illis a Patre meo, qui in caelis est.
 Ubi enim sunt duo vel tres congregati in nomine meo, ibi sum in medio eorum.
 Tunc accedens Petrus ad eum, dixit: Domine, quoties peccabit in me frater meus, et dimittam ei? usque septies?
 Dicit illi Iesus: Non dico tibi usque septies: sed usque septuagies septies.
 Ideo assimilatum est regnum caelorum homini regi, qui voluit rationem ponere cum servis suis.
 Et cum coepisset rationem ponere, oblatus est ei unus, qui debebat ei decem millia talenta.
 Cum autem non haberet unde redderet, iussit eum dominus eius venundari, et uxorem eius, et filios, et omnia quae habebat, et reddi.
 Procidens autem servus ille, orabat eum, dicens: Patientiam habe in me, et omnia reddam tibi.
 Misertus autem dominus servi illius, dimisit eum, et debitum dimisit ei.
 Egressus autem servus ille invenit unum de conservis suis, qui debebat ei centum denarios: et tenens suffocavit eum, dicens: Redde quod debes.
 Et procidens conservus eius, rogabat eum, dicens: Patientiam habe in me, et omnia reddam tibi.
 Ille autem noluit: sed abiit, et misit eum in carcerem donec redderet debitum.
 Videntes autem conservi eius quae fiebant, contristati sunt valde: et venerunt, et narraverunt domino suo omnia quae facta fuerant.
 Tunc vocavit illum dominus suus: et ait illi: Serve nequam, omne debitum dimisi tibi quoniam rogasti me:
 nonne ergo oportuit et te misereri conservi tui, sicut et ego tui misertus sum?
 Et iratus dominus eius tradidit eum tortoribus, quoadusque redderet universum debitum.
 Sic et Pater meus caelestis faciet vobis, si non remiseritis unusquisque fratri suo de cordibus vestris.


Caput 19

 Et factum est, cum consummasset Iesus sermones istos, migravit a Galilaea, et venit in fines Iudaeae trans Iordanem,
 et secutae sunt eum turbae multae, et curavit eos ibi.
 Et accesserunt ad eum pharisaei tentantes eum, et dicentes: Si licet homini dimittere uxorem suam, quacumque ex causa?
 Qui respondens, ait eis: Non legistis, quia qui fecit hominem ab initio, masculum et feminam fecit eos? Et dixit:
 Propter hoc dimittet homo patrem, et matrem, et adhaerebit uxori suae, et erunt duo in carne una.
 Itaque iam non sunt duo, sed una caro. Quod ergo Deus coniunxit, homo non separet.
 Dicunt illi: Quid ergo Moyses mandavit dare libellum repudii, et dimittere?
 Ait illis: Quoniam Moyses ad duritiam cordis vestri permisit vobis dimittere uxores vestras: ab initio autem non fuit sic.
 Dico autem vobis, quia quicumque dimiserit uxorem suam, nisi ob fornicationem, et aliam duxerit, moechatur: et qui dimissam duxerit, moechatur.
 Dicunt ei discipuli eius: Si ita est causa hominis cum uxore, non expedit nubere.
 Qui dixit illis: Non omnes capiunt verbum istud, sed quibus datum est.
 Sunt enim eunuchi, qui de matris utero sic nati sunt: et sunt eunuchi, qui facti sunt ab hominibus: et sunt eunuchi, qui seipsos castraverunt propter regnum caelorum. Qui potest capere capiat.
 Tunc oblati sunt ei parvuli, ut manus eis imponeret, et oraret. Discipuli autem increpabant eos.
 Iesus vero ait eis: Sinite parvulos, et nolite eos prohibere ad me venire: talium est enim regnum caelorum.
 Et cum imposuisset eis manus, abiit inde.
 Et ecce unus accedens, ait illi: Magister bone, quid boni faciam ut habeam vitam aeternam?
 Qui dixit ei: Quid me interrogas de bono? Unus est bonus, Deus. Si autem vis ad vitam ingredi, serva mandata.
 Dicit illi: Quae? Iesus autem dixit: Non homicidium facies; non adulterabis; non facies furtum; non falsum testimonium dices;
 honora patrem tuum, et matrem tuam, et diliges proximum tuum sicut teipsum.
 Dicit illi adolescens: Omnia haec custodivi a iuventute mea: quid adhuc mihi deest?
 Ait illi Iesus: Si vis perfectus esse, vade, vende quae habes, et da pauperibus, et habebis thesaurum in caelo: et veni, sequere me.
 Cum audisset autem adolescens verbum, abiit tristis: erat enim habens multas possessiones.
 Iesus autem dixit discipulis suis: Amen dico vobis, quia dives difficile intrabit in regnum caelorum.
 Et iterum dico vobis: Facilius est camelum per foramen acus transire, quam divitem intrare in regnum caelorum.
 Auditis autem his, discipuli mirabantur valde, dicentes: Quis ergo poterit salvus esse?
 Aspiciens autem Iesus, dixit illis: Apud homines hoc impossibile est: apud Deum autem omnia possibilia sunt.
 Tunc respondens Petrus, dixit ei: Ecce nos reliquimus omnia, et secuti sumus te: quid ergo erit nobis?
 Iesus autem dixit illis: Amen dico vobis, quod vos, qui secuti estis me, in regeneratione cum sederit Filius hominis in sede maiestatis suae, sedebitis et vos super sedes duodecim, iudicantes duodecim tribus Israel.
 Et omnis qui reliquerit domum, vel fratres, aut sorores, aut patrem, aut matrem, aut uxorem, aut filios, aut agros propter nomen meum, centuplum accipiet, et vitam aeternam possidebit.
 Multi autem erunt primi novissimi, et novissimi primi.


Caput 20

 Simile est regnum caelorum homini patrifamilias, qui exiit primo mane conducere operarios in vineam suam.
 Conventione autem facta cum operariis ex denario diurno, misit eos in vineam suam.
 Et egressus circa horam tertiam, vidit alios stantes in foro otiosos,
 et dixit illis: Ite et vos in vineam meam, et quod iustum fuerit dabo vobis.
 Illi autem abierunt. Iterum autem exiit circa sextam et nonam horam: et fecit similiter.
 Circa undecimam vero exiit, et invenit alios stantes, et dicit illis: Quid hic statis tota die otiosi?
 Dicunt ei: Quia nemo nos conduxit. Dicit illis: Ite et vos in vineam meam.
 Cum sero autem factum esset, dicit dominus vineae procuratori suo: Voca operarios, et redde illis mercedem incipiens a novissimis usque ad primos.
 Cum venissent ergo qui circa undecimam horam venerant, acceperunt singulos denarios.
 Venientes autem et primi, arbitrati sunt quod plus essent accepturi: acceperunt autem et ipsi singulos denarios.
 Et accipientes murmurabant adversus patremfamilias,
 dicentes: Hi novissimi una hora fecerunt, et pares illos nobis fecisti, qui portavimus pondus diei, et aestus.
 At ille respondens uni eorum, dixit: Amice, non facio tibi iniuriam: nonne ex denario convenisti mecum?
 Tolle quod tuum est, et vade: volo autem et huic novissimo dare sicut et tibi.
 Aut non licet mihi quod volo, facere? an oculus tuus nequam est, quia ego bonus sum?
 Sic erunt novissimi primi, et primi novissimi. Multi enim sunt vocati, pauci vero electi.
 Et ascendens Iesus Ierosolymam, assumpsit duodecim discipulos secreto, et ait illis:
 Ecce ascendimus Ierosolymam, et Filius hominis tradetur principibus sacerdotum, et scribis, et condemnabunt eum morte,
 et tradent eum gentibus ad illudendum, et flagellandum, et crucifigendum, et tertia die resurget.
 Tunc accessit ad eum mater filiorum Zebedaei cum filiis suis, adorans et petens aliquid ab eo.
 Qui dixit ei: Quid vis? Ait illi: Dic ut sedeant hi duo filii mei, unus ad dexteram tuam, et unus ad sinistram in regno tuo.
 Respondens autem Iesus, dixit: Nescitis quid petatis. Potestis bibere calicem, quem ego bibiturus sum? Dicunt ei: Possumus.
 Ait illis: Calicem quidem meum bibetis: sedere autem ad dexteram meam vel sinistram non est meum dare vobis, sed quibus paratum est a Patre meo.
 Et audientes decem, indignati sunt de duobus fratribus.
 Iesus autem vocavit eos ad se, et ait: Scitis quia principes gentium dominantur eorum: et qui maiores sunt, potestatem exercent in eos.
 Non ita erit inter vos: sed quicumque voluerit inter vos maior fieri, sit vester minister:
 et qui voluerit inter vos primus esse, erit vester servus.
 Sicut Filius hominis non venit ministrari, sed ministrare, et dare animam suam redemptionem pro multis.
 Et egredientibus illis ab Iericho, secuta est eum turba multa,
 et ecce duo caeci sedentes secus viam audierunt quia Iesus transiret: et clamaverunt, dicentes: Domine, miserere nostri, fili David.
 Turba autem increpabat eos ut tacerent. At illi magis clamabant, dicentes: Domine, miserere nostri, fili David.
 Et stetit Iesus, et vocavit eos, et ait: Quid vultis ut faciam vobis?
 Dicunt illi: Domine, ut aperiantur oculi nostri.
 Misertus autem eorum Iesus, tetigit oculos eorum. Et confestim viderunt, et secuti sunt eum.


Caput 21

 Et cum appropinquassent Ierosolymis, et venissent Bethphage ad montem Oliveti: tunc Iesus misit duos discipulos,
 dicens eis: Ite in castellum, quod contra vos est, et statim invenietis asinam alligatam, et pullum cum ea: solvite, et adducite mihi:
 et si quis vobis aliquid dixerit, dicite quia Dominus his opus habet: et confestim dimittet eos.
 Hoc autem totum factum est, ut adimpleretur quod dictum est per prophetam dicentem:
 Dicite filiae Sion: Ecce rex tuus venit tibi mansuetus, sedens super asinam, et pullum filium subiugalis.
 Euntes autem discipuli fecerunt sicut praecepit illis Iesus.
 Et adduxerunt asinam, et pullum: et imposuerunt super eos vestimenta sua, et eum desuper sedere fecerunt.
 Plurima autem turba straverunt vestimenta sua in via: alii autem caedebant ramos de arboribus, et sternebant in via:
 turbae autem, quae praecedebant, et quae sequebantur, clamabant, dicentes: Hosanna filio David: benedictus, qui venit in nomine Domini: hosanna in altissimis.
 Et cum intrasset Ierosolymam, commota est universa civitas, dicens: Quis est hic?
 Populi autem dicebant: Hic est Iesus propheta a Nazareth Galilaeae.
 Et intravit Iesus in templum Dei, et eiiciebat omnes vendentes et ementes in templo, et mensas numulariorum, et cathedras vendentium columbas evertit:
 et dicit eis: Scriptum est: Domus mea domus orationis vocabitur: vos autem fecistis illam speluncam latronum.
 Et accesserunt ad eum caeci, et claudi in templo: et sanavit eos.
 Videntes autem principes sacerdotum et scribae mirabilia quae fecit, et pueros clamantes in templo, et dicentes: Hosanna filio David: indignati sunt,
 et dixerunt ei: Audis quid isti dicunt? Iesus autem dixit eis: Utique. Numquam legistis: Quia ex ore infantium et lactentium perfecisti laudem?
 Et relictis illis, abiit foras extra civitatem in Bethaniam: ibique mansit.
 Mane autem revertens in civitatem, esuriit.
 Et videns fici arborem unam secus viam, venit ad eam: et nihil invenit in ea nisi folia tantum, et ait illi: Numquam ex te fructus nascatur in sempiternum. Et arefacta est continuo ficulnea.
 Et videntes discipuli, mirati sunt, dicentes: Quomodo continuo aruit?
 Respondens autem Iesus, ait eis: Amen dico vobis, si habueritis fidem, et non haesitaveritis, non solum de ficulnea facietis, sed et si monti huic dixeritis: Tolle, et iacta te in mare, fiet.
 Et omnia quaecumque petieritis in oratione credentes, accipietis.
 Et cum venisset in templum, accesserunt ad eum docentem principes sacerdotum, et seniores populi, dicentes: In qua potestate haec facis? et quis tibi dedit hanc potestatem?
 Respondens Iesus dixit eis: Interrogabo vos et ego unum sermonem: quem si dixeritis mihi, et ego vobis dicam in qua potestate haec facio.
 Baptismus Ioannis unde erat? e caelo, an ex hominibus? At illi cogitabant inter se, dicentes:
 Si dixerimus, e caelo, dicet nobis: Quare ergo non credidistis illi? Si autem dixerimus, ex hominibus, timemus turbam: omnes enim habebant Ioannem sicut prophetam.
 Et respondentes Iesu, dixerunt: Nescimus. Ait illis et ipse: Nec ego dico vobis in qua potestate haec facio.
 Quid autem vobis videtur? Homo quidam habebat duos filios, et accedens ad primum, dixit: Fili, vade hodie, operare in vinea mea.
 Ille autem respondens, ait: Nolo. Postea autem, poenitentia motus, abiit.
 Accedens autem ad alterum, dixit similiter. At ille respondens, ait: Eo, domine, et non ivit:
 quis ex duobus fecit voluntatem patris? Dicunt ei: Primus. Dicit illis Iesus: Amen dico vobis, quia publicani et meretrices praecedent vos in regnum Dei.
 Venit enim ad vos Ioannes in via iustitiae, et non credidistis ei: publicani autem et meretrices crediderunt ei: vos autem videntes nec poenitentiam habuistis postea, ut crederetis ei.
 Aliam parabolam audite: Homo erat paterfamilias, qui plantavit vineam, et sepem circumdedit ei, et fodit in ea torcular, et aedificavit turrim, et locavit eam agricolis, et peregre profectus est.
 Cum autem tempus fructuum appropinquasset, misit servos suos ad agricolas, ut acciperent fructus eius.
 Et agricolae, apprehensis servis eius, alium ceciderunt, alium occiderunt, alium vero lapidaverunt.
 Iterum misit alios servos plures prioribus, et fecerunt illis similiter.
 Novissime autem misit ad eos filium suum, dicens: Verebuntur filium meum.
 Agricolae autem videntes filium dixerunt intra se: Hic est haeres, venite, occidamus eum, et habebimus haereditatem eius.
 Et apprehensum eum eiecerunt extra vineam, et occiderunt.
 Cum ergo venerit dominus vineae, quid faciet agricolis illis?
 Aiunt illi: Malos male perdet: et vineam suam locabit aliis agricolis, qui reddant ei fructum temporibus suis.
 Dicit illis Iesus: Numquam legistis in Scripturis: Lapidem quem reprobaverunt aedificantes, hic factus est in caput anguli: a Domino factum est istud, et est mirabile in oculis nostris?
 Ideo dico vobis, quia auferetur a vobis regnum Dei, et dabitur genti facienti fructus eius.
 Et qui ceciderit super lapidem istum, confringetur: super quem vero ceciderit, conteret eum.
 Et cum audissent principes sacerdotum et pharisaei parabolas eius, cognoverunt quod de ipsis diceret.
 Et quaerentes eum tenere, timuerunt turbas: quoniam sicut prophetam eum habebant.


Caput 22

 Et respondens Iesus, dixit iterum in parabolis eis, dicens:
 Simile factum est regnum caelorum homini regi, qui fecit nuptias filio suo.
 Et misit servos suos vocare invitatos ad nuptias, et nolebant venire.
 Iterum misit alios servos, dicens: Dicite invitatis: Ecce prandium meum paravi, tauri mei et altilia occisa sunt, et omnia parata: venite ad nuptias.
 Illi autem neglexerunt: et abierunt, alius in villam suam, alius vero ad negotiationem suam:
 reliqui vero tenuerunt servos eius, et contumeliis affectos occiderunt.
 Rex autem cum audisset, iratus est: et missis exercitibus suis, perdidit homicidas illos, et civitatem illorum succendit.
 Tunc ait servis suis: Nuptiae quidem paratae sunt, sed qui invitati erant, non fuerunt digni:
 ite ergo ad exitus viarum, et quoscumque inveneritis, vocate ad nuptias.
 Et egressi servi eius in vias, congregaverunt omnes quos invenerunt, malos et bonos: et impletae sunt nuptiae discumbentium.
 Intravit autem rex ut videret discumbentes, et vidit ibi hominem non vestitum veste nuptiali.
 Et ait illi: Amice, quomodo huc intrasti non habens vestem nuptialem? At ille obmutuit.
 Tunc dicit rex ministris: Ligatis manibus et pedibus eius, mittite eum in tenebras exteriores: ibi erit fletus et stridor dentium.
 Multi enim sunt vocati, pauci vero electi.
 Tunc abeuntes pharisaei, consilium inierunt ut caperent eum in sermone.
 Et mittunt ei discipulos suos cum Herodianis, dicentes: Magister, scimus quia verax es, et viam Dei in veritate doces, et non est tibi cura de aliquo: non enim respicis personam hominum:
 dic ergo nobis quid tibi videtur, licet censum dare Caesari, an non?
 Cognita autem Iesus nequitia eorum, ait: Quid me tentatis, hypocritae?
 ostendite mihi numisma census. At illi obtulerunt ei denarium.
 Et ait illis Iesus: Cuius est imago haec, et superscriptio?
 Dicunt ei: Caesaris. Tunc ait illis: Reddite ergo quae sunt Caesaris, Caesari: et quae sunt Dei, Deo.
 Et audientes mirati sunt, et relicto eo abierunt.
 In illo die accesserunt ad eum sadducaei, qui dicunt non esse resurrectionem: et interrogaverunt eum,
 dicentes: Magister, Moyses dixit: Si quis mortuus fuerit non habens filium, ut ducat frater eius uxorem illius, et suscitet semen fratri suo.
 Erant autem apud nos septem fratres: et primus, uxore ducta, defunctus est: et non habens semen, reliquit uxorem suam fratri suo.
 Similiter secundus, et tertius usque ad septimum.
 Novissime autem omnium et mulier defuncta est.
 In resurrectione ergo cuius erit de septem uxor? omnes enim habuerunt eam.
 Respondens autem Iesus, ait illis: Erratis nescientes Scripturas, neque virtutem Dei.
 In resurrectione enim neque nubent, neque nubentur: sed erunt sicut angeli Dei in caelo.
 De resurrectione autem mortuorum non legistis quod dictum est a Deo dicente vobis:
 Ego sum Deus Abraham, et Deus Isaac, et Deus Iacob? Non est Deus mortuorum, sed viventium.
 Et audientes turbae, mirabantur in doctrina eius.
 Pharisaei autem audientes quod silentium imposuisset sadducaeis, convenerunt in unum:
 et interrogavit eum unus ex eis legis doctor, tentans eum:
 Magister, quod est mandatum magnum in lege?
 Ait illi Iesus: Diliges Dominum Deum tuum ex toto corde tuo, et in tota anima tua, et in tota mente tua.
 Hoc est maximum, et primum mandatum.
 Secundum autem simile est huic: Diliges proximum tuum, sicut teipsum.
 In his duobus mandatis universa lex pendet, et prophetae.
 Congregatis autem pharisaeis, interrogavit eos Iesus,
 dicens: Quid vobis videtur de Christo? cuius filius est? Dicunt ei: David.
 Ait illis: Quomodo ergo David in spiritu vocat eum Dominum, dicens:
 Dixit Dominus Domino meo: Sede a dextris meis, donec ponam inimicos tuos scabellum pedum tuorum?
 Si ergo David vocat eum Dominum, quomodo filius eius est?
 Et nemo poterat ei respondere verbum: neque ausus fuit quisquam ex illa die eum amplius interrogare.


Caput 23

 Tunc Iesus locutus est ad turbas, et ad discipulos suos,
 dicens: Super cathedram Moysi sederunt scribae et pharisaei.
 Omnia ergo quaecumque dixerint vobis, servate, et facite: secundum opera vero eorum nolite facere: dicunt enim, et non faciunt.
 Alligant enim onera gravia, et importabilia, et imponunt in humeros hominum: digito autem suo nolunt ea movere.
 Omnia vero opera sua faciunt ut videantur ab hominibus: dilatant enim phylacteria sua, et magnificant fimbrias.
 Amant autem primos recubitus in coenis, et primas cathedras in synagogis,
 et salutationes in foro, et vocari ab hominibus Rabbi.
 Vos autem nolite vocari Rabbi: unus est enim magister vester, omnes autem vos fratres estis.
 Et patrem nolite vocare vobis super terram: unus est enim pater vester qui in caelis est.
 Nec vocemini magistri: quia magister vester unus est, Christus.
 Qui maior est vestrum, erit minister vester.
 Qui autem se exaltaverit, humiliabitur: et qui se humiliaverit, exaltabitur.
 Vae autem vobis scribae et pharisaei hypocritae, quia clauditis regnum caelorum ante homines! vos enim non intratis, nec introeuntes sinitis intrare.
 Vae vobis scribae et pharisaei hypocritae, quia comeditis domos viduarum, orationes longas orantes! propter hoc amplius accipietis iudicium.
 Vae vobis scribae et pharisaei hypocritae, quia circuitis mare, et aridam, ut faciatis unum proselytum, et cum fuerit factus, facitis eum filium gehennae duplo quam vos.
 Vae vobis duces caeci, qui dicitis: Quicumque iuraverit per templum, nihil est: qui autem iuraverit in auro templi, debet.
 Stulti et caeci: quid enim maius est? aurum, an templum, quod sanctificat aurum?
 Et quicumque iuraverit in altari, nihil est: quicumque autem iuraverit in dono, quod est super illud, debet.
 Caeci: quid enim maius est, donum, an altare, quod sanctificat donum?
 Qui ergo iurat in altari, iurat in eo, et in omnibus quae super illud sunt.
 Et quicumque iuraverit in templo, iurat in illo, et in eo qui habitat in ipso:
 et qui iurat in caelo, iurat in throno Dei, et in eo qui sedet super eum.
 Vae vobis scribae et pharisaei hypocritae, qui decimatis mentham, et anethum, et cyminum, et reliquistis quae graviora sunt legis, iudicium, et misericordiam, et fidem! haec oportuit facere, et illa non omittere.
 Duces caeci, excolantes culicem, camelum autem glutientes.
 Vae vobis scribae et pharisaei hypocritae, quia mundatis quod deforis est calicis et paropsidis; intus autem pleni estis rapina et immunditia!
 Pharisaee caece, munda prius quod intus est calicis, et paropsidis, ut fiat id, quod deforis est, mundum.
 Vae vobis scribae et pharisaei hypocritae, quia similes estis sepulchris dealbatis, quae a foris parent hominibus speciosa, intus vero pleni sunt ossibus mortuorum, et omni spurcitia!
 Sic et vos a foris quidem paretis hominibus iusti: intus autem pleni estis hypocrisi et iniquitate.
 Vae vobis scribae et pharisaei hypocritae, qui aedificatis sepulchra prophetarum, et ornatis monumenta iustorum,
 et dicitis: Si fuissemus in diebus patrum nostrorum, non essemus socii eorum in sanguine prophetarum!
 itaque testimonio estis vobismetipsis, quia filii estis eorum, qui prophetas occiderunt.
 Et vos implete mensuram patrum vestrorum.
 Serpentes, genimina viperarum, quomodo fugietis a iudicio gehennae?
 Ideo ecce ego mitto ad vos prophetas, et sapientes, et scribas, et ex illis occidetis, et crucifigetis, et ex eis flagellabitis in synagogis vestris, et persequemini de civitate in civitatem:
 ut veniat super vos omnis sanguis iustus, qui effusus est super terram, a sanguine Abel iusti usque ad sanguinem Zachariae, filii Barachiae, quem occidistis inter templum et altare.
 Amen dico vobis, venient haec omnia super generationem istam.
 Ierusalem, Ierusalem, quae occidis prophetas, et lapidas eos, qui ad te missi sunt, quoties volui congregare filios tuos, quemadmodum gallina congregat pullos suos sub alas, et noluisti?
 Ecce relinquetur vobis domus vestra deserta.
 Dico enim vobis, non me videbitis amodo, donec dicatis: Benedictus, qui venit in nomine Domini.


Caput 24

 Et egressus Iesus de templo, ibat. Et accesserunt discipuli eius, ut ostenderent ei aedificationes templi.
 Ipse autem respondens dixit illis: Videtis haec omnia? amen dico vobis, non relinquetur hic lapis super lapidem, qui non destruatur.
 Sedente autem eo super montem Oliveti, accesserunt ad eum discipuli secreto, dicentes: Dic nobis, quando haec erunt? et quod signum adventus tui, et consummationis saeculi?
 Et respondens Iesus, dixit eis: Videte ne quis vos seducat:
 multi enim venient in nomine meo, dicentes: Ego sum Christus: et multos seducent.
 Audituri enim estis praelia, et opiniones praeliorum. Videte ne turbemini: oportet enim haec fieri, sed nondum est finis:
 consurget enim gens in gentem, et regnum in regnum, et erunt pestilentiae, et fames, et terraemotus per loca:
 haec autem omnia initia sunt dolorum.
 Tunc tradent vos in tribulationem, et occident vos: et eritis odio omnibus gentibus propter nomen meum.
 Et tunc scandalizabuntur multi, et invicem tradent, et odio habebunt invicem.
 Et multi pseudoprophetae surgent, et seducent multos.
 Et quoniam abundavit iniquitas, refrigescet caritas multorum:
 qui autem perseveraverit usque in finem, hic salvus erit.
 Et praedicabitur hoc Evangelium regni in universo orbe, in testimonium omnibus gentibus: et tunc veniet consummatio.
 Cum ergo videritis abominationem desolationis, quae dicta est a Daniele propheta, stantem in loco sancto, qui legit, intelligat:
 tunc qui in Iudaea sunt, fugiant ad montes:
 et qui in tecto, non descendat tollere aliquid de domo sua:
 et qui in agro, non revertatur tollere tunicam suam.
 Vae autem praegnantibus et nutrientibus in illis diebus!
 Orate autem ut non fiat fuga vestra in hieme, vel sabbato:
 erit enim tunc tribulatio magna, qualis non fuit ab initio mundi usque modo, neque fiet.
 Et nisi breviati fuissent dies illi, non fieret salva omnis caro: sed propter electos breviabuntur dies illi.
 Tunc si quis vobis dixerit: Ecce hic est Christus, aut illic: nolite credere.
 Surgent enim pseudochristi, et pseudoprophetae: et dabunt signa magna, et prodigia, ita ut in errorem inducantur (si fieri potest) etiam electi.
 Ecce praedixi vobis.
 Si ergo dixerint vobis: Ecce in deserto est, nolite exire; Ecce in penetralibus, nolite credere.
 Sicut enim fulgur exit ab oriente, et paret usque in occidentem: ita erit et adventus Filii hominis.
 Ubicumque fuerit corpus, illic congregabuntur et aquilae.
 Statim autem post tribulationem dierum illorum sol obscurabitur, et luna non dabit lumen suum, et stellae cadent de caelo, et virtutes caelorum commovebuntur:
 et tunc parebit signum Filii hominis in caelo: et tunc plangent omnes tribus terrae: et videbunt Filium hominis venientem in nubibus caeli cum virtute multa et maiestate.
 Et mittet angelos suos cum tuba, et voce magna: et congregabunt electos eius a quatuor ventis, a summis caelorum usque ad terminos eorum.
 Ab arbore autem fici discite parabolam: cum iam ramus eius tener fuerit, et folia nata, scitis quia prope est aestas:
 ita et vos cum videritis haec omnia, scitote quia prope est, in ianuis.
 Amen dico vobis, quia non praeteribit generatio haec, donec omnia haec fiant.
 Caelum et terra transibunt, verba autem mea non praeteribunt.
 De die autem illa et hora nemo scit, neque angeli caelorum, nisi solus Pater.
 Sicut autem in diebus Noe, ita erit et adventus Filii hominis:
 sicut enim erant in diebus ante diluvium comedentes et bibentes, nubentes et nuptum tradentes, usque ad eum diem, quo intravit Noe in arcam,
 et non cognoverunt donec venit diluvium, et tulit omnes: ita erit et adventus Filii hominis.
 Tunc duo erunt in agro: unus assumetur, et unus relinquetur.
 Duae molentes in mola: una assumetur, et una relinquetur.
 Vigilate ergo, quia nescitis qua hora Dominus vester venturus sit.
 Illud autem scitote, quoniam si sciret paterfamilias qua hora fur venturus esset, vigilaret utique, et non sineret perfodi domum suam.
 Ideo et vos estote parati: quia qua nescitis hora Filius hominis venturus est.
 Quis, putas, est fidelis servus, et prudens, quem constituit dominus suus super familiam suam ut det illis cibum in tempore?
 Beatus ille servus, quem cum venerit dominus eius, invenerit sic facientem.
 Amen dico vobis, quoniam super omnia bona sua constituet eum.
 Si autem dixerit malus servus ille in corde suo: Moram fecit dominus meus venire:
 et coeperit percutere conservos suos, manducet autem et bibat cum ebriosis:
 veniet dominus servi illius in die qua non sperat, et hora qua ignorat:
 et dividet eum, partemque eius ponet cum hypocritis: illic erit fletus et stridor dentium.


Caput 25

 Tunc simile erit regnum caelorum decem virginibus: quae accipientes lampades suas exierunt obviam sponso et sponsae.
 Quinque autem ex eis erant fatuae, et quinque prudentes:
 sed quinque fatuae, acceptis lampadibus, non sumpserunt oleum secum:
 prudentes vero acceperunt oleum in vasis suis cum lampadibus.
 Moram autem faciente sponso, dormitaverunt omnes et dormierunt.
 Media autem nocte clamor factus est: Ecce sponsus venit, exite obviam ei.
 Tunc surrexerunt omnes virgines illae, et ornaverunt lampades suas.
 Fatuae autem sapientibus dixerunt: Date nobis de oleo vestro, quia lampades nostrae extinguuntur.
 Responderunt prudentes, dicentes: Ne forte non sufficiat nobis, et vobis, ite potius ad vendentes, et emite vobis.
 Dum autem irent emere, venit sponsus: et quae paratae erant, intraverunt cum eo ad nuptias, et clausa est ianua.
 Novissime vero veniunt et reliquae virgines, dicentes: Domine, domine, aperi nobis.
 At ille respondens, ait: Amen dico vobis, nescio vos.
 Vigilate itaque, quia nescitis diem, neque horam.
 Sicut enim homo peregre proficiscens, vocavit servos suos, et tradidit illis bona sua.
 Et uni dedit quinque talenta, alii autem duo, alii vero unum, unicuique secundum propriam virtutem: et profectus est statim.
 Abiit autem qui quinque talenta acceperat, et operatus est in eis, et lucratus est alia quinque.
 Similiter et qui duo acceperat, lucratus est alia duo.
 Qui autem unum acceperat, abiens fodit in terram, et abscondit pecuniam domini sui.
 Post multum vero temporis venit dominus servorum illorum, et posuit rationem cum eis.
 Et accedens qui quinque talenta acceperat, obtulit alia quinque talenta, dicens: Domine, quinque talenta tradidisti mihi, ecce alia quinque superlucratus sum.
 Ait illi dominus eius: Euge serve bone, et fidelis: quia super pauca fuisti fidelis, super multa te constituam; intra in gaudium domini tui.
 Accessit autem et qui duo talenta acceperat, et ait: Domine, duo talenta tradidisti mihi, ecce alia duo lucratus sum.
 Ait illi dominus eius: Euge serve bone, et fidelis: quia super pauca fuisti fidelis, super multa te constituam; intra in gaudium domini tui.
 Accedens autem et qui unum talentum acceperat, ait: Domine, scio quia homo durus es; metis ubi non seminasti, et congregas ubi non sparsisti:
 et timens abii, et abscondi talentum tuum in terra: ecce habes quod tuum est.
 Respondens autem dominus eius, dixit ei: Serve male, et piger, sciebas quia meto ubi non semino, et congrego ubi non sparsi:
 oportuit ergo te committere pecuniam meam numulariis, et veniens ego recepissem utique quod meum est cum usura.
 Tollite itaque ab eo talentum, et date ei qui habet decem talenta:
 omni enim habenti dabitur, et abundabit: ei autem qui non habet, et quod videtur habere, auferetur ab eo.
 Et inutilem servum eiicite in tenebras exteriores: illic erit fletus, et stridor dentium.
 Cum autem venerit Filius hominis in maiestate sua, et omnes angeli cum eo, tunc sedebit super sedem maiestatis suae:
 et congregabuntur ante eum omnes gentes, et separabit eos ab invicem, sicut pastor segregat oves ab haedis:
 et statuet oves quidem a dextris suis, haedos autem a sinistris.
 Tunc dicet rex his qui a dextris eius erunt: Venite benedicti Patris mei, possidete paratum vobis regnum a constitutione mundi:
 esurivi enim, et dedistis mihi manducare: sitivi, et dedistis mihi bibere: hospes eram, et collegistis me:
 nudus, et cooperuistis me: infirmus, et visitastis me: in carcere eram, et venistis ad me.
 Tunc respondebunt ei iusti, dicentes: Domine, quando te vidimus esurientem, et pavimus te: sitientem, et dedimus tibi potum?
 quando autem te vidimus hospitem, et collegimus te: aut nudum, et cooperuimus te?
 aut quando te vidimus infirmum, aut in carcere, et venimus ad te?
 Et respondens rex, dicet illis: Amen dico vobis, quamdiu fecistis uni ex his fratribus meis minimis, mihi fecistis.
 Tunc dicet et his qui a sinistris erunt: Discedite a me maledicti in ignem aeternum, qui paratus est diabolo, et angelis eius:
 esurivi enim, et non dedistis mihi manducare: sitivi, et non desistis mihi potum:
 hospes eram, et non collegistis me: nudus, et non cooperuistis me: infirmus, et in carcere, et non visitastis me.
 Tunc respondebunt ei et ipsi, dicentes: Domine, quando te vidimus esurientem, aut sitientem, aut hospitem, aut nudum, aut infirmum, aut in carcere, et non ministravimus tibi?
 Tunc respondebit illis, dicens: Amen dico vobis: Quamdiu non fecistis uni de minoribus his, nec mihi fecistis.
 Et ibunt hi in supplicium aeternum: iusti autem in vitam aeternam.


Caput 26

 Et factum est: cum consummasset Iesus sermones hos omnes, dixit discipulis suis:
 Scitis quia post biduum Pascha fiet, et Filius hominis tradetur ut crucifigatur.
 Tunc congregati sunt principes sacerdotum, et seniores populi, in atrium principis sacerdotum, qui dicebatur Caiphas:
 et consilium fecerunt ut Iesum dolo tenerent, et occiderent.
 Dicebant autem: Non in die festo, ne forte tumultus fieret in populo.
 Cum autem Iesus esset in Bethania in domo Simonis leprosi,
 accessit ad eum mulier habens alabastrum unguenti pretiosi, et effudit super caput ipsius recumbentis.
 Videntes autem discipuli, indignati sunt, dicentes: Ut quid perditio haec?
 potuit enim istud venundari multo, et dari pauperibus.
 Sciens autem Iesus, ait illis: Quid molesti estis huic mulieri? opus enim bonum operata est in me.
 Nam semper pauperes habetis vobiscum: me autem non semper habetis.
 Mittens enim haec unguentum hoc in corpus meum, ad sepeliendum me fecit.
 Amen dico vobis, ubicumque praedicatum fuerit hoc Evangelium in toto mundo, dicetur et quod haec fecit in memoriam eius.
 Tunc abiit unus de duodecim, qui dicebatur Iudas Iscariotes, ad principes sacerdotum:
 et ait illis: Quid vultis mihi dare, et ego vobis eum tradam? At illi constituerunt ei triginta argenteos.
 Et exinde quaerebat opportunitatem ut eum traderet.
 Prima autem die azymorum accesserunt discipuli ad Iesum, dicentes: Ubi vis paremus tibi comedere Pascha?
 At Iesus dixit: Ite in civitatem ad quemdam, et dicite ei: Magister dicit: Tempus meum prope est, apud te facio Pascha cum discipulis meis.
 Et fecerunt discipuli sicut constituit illis Iesus, et paraverunt Pascha.
 Vespere autem facto, discumbebat cum duodecim discipulis suis.
 Et edentibus illis, dixit: Amen dico vobis, quia unus vestrum me traditurus est.
 Et contristati valde, coeperunt singuli dicere: Numquid ego sum Domine?
 At ipse respondens, ait: Qui intingit mecum manum in paropside, hic me tradet.
 Filius quidem hominis vadit, sicut scriptum est de illo: vae autem homini illi, per quem Filius hominis tradetur! bonum erat ei, si natus non fuisset homo ille.
 Respondens autem Iudas, qui tradidit eum, dixit: Numquid ego sum Rabbi? Ait illi: Tu dixisti.
 Coenantibus autem eis, accepit Iesus panem, et benedixit, ac fregit, deditque discipulis suis, et ait: Accipite, et comedite: hoc est corpus meum.
 Et accipiens calicem, gratias egit: et dedit illis, dicens: Bibite ex hoc omnes.
 Hic est enim sanguis meus novi testamenti, qui pro multis effundetur in remissionem peccatorum.
 Dico autem vobis: non bibam amodo de hoc genimine vitis usque in diem illum, cum illud bibam vobiscum novum in regno Patris mei.
 Et hymno dicto, exierunt in montem Oliveti.
 Tunc dicit illis Iesus: Omnes vos scandalum patiemini in me in ista nocte. Scriptum est enim: Percutiam pastorem, et dispergentur oves gregis.
 Postquam autem resurrexero, praecedam vos in Galilaeam.
 Respondens autem Petrus, ait illi: Et si omnes scandalizati fuerint in te, ego numquam scandalizabor.
 Ait illi Iesus: Amen dico tibi, quia in hac nocte, antequam gallus cantet, ter me negabis.
 Ait illi Petrus: Etiamsi oportuerit me mori tecum, non te negabo. Similiter et omnes discipuli dixerunt.
 Tunc venit Iesus cum illis in villam, quae dicitur Gethsemani, et dixit discipulis suis: Sedete hic donec vadam illuc, et orem.
 Et assumpto Petro, et duobus filiis Zebedaei, coepit contristari et moestus esse.
 Tunc ait illis: Tristis est anima mea usque ad mortem: sustinete hic, et vigilate mecum.
 Et progressus pusillum, procidit in faciem suam, orans, et dicens: Pater mi, si possibile est, transeat a me calix iste: verumtamen non sicut ego volo, sed sicut tu.
 Et venit ad discipulos suos, et invenit eos dormientes, et dicit Petro: Sic non potuistis una hora vigilare mecum?
 Vigilate, et orate ut non intretis in tentationem. Spiritus quidem promptus est, caro autem infirma.
 Iterum secundo abiit, et oravit, dicens: Pater mi, si non potest hic calix transire nisi bibam illum, fiat voluntas tua.
 Et venit iterum, et invenit eos dormientes: erant enim oculi eorum gravati.
 Et relictis illis, iterum abiit, et oravit tertio, eumdem sermonem dicens.
 Tunc venit ad discipulos suos, et dicit illis: Dormite iam, et requiescite: ecce appropinquavit hora, et Filius hominis tradetur in manus peccatorum.
 Surgite, eamus: ecce appropinquavit qui me tradet.
 Adhuc eo loquente, ecce Iudas unus de duodecim venit, et cum eo turba multa cum gladiis et fustibus, missi a principibus sacerdotum, et senioribus populi.
 Qui autem tradidit eum, dedit illis signum, dicens: Quemcumque osculatus fuero, ipse est, tenete eum.
 Et confestim accedens ad Iesum, dixit: Ave Rabbi. Et osculatus est eum.
 Dixitque illi Iesus: Amice, ad quid venisti? Tunc accesserunt, et manus iniecerunt in Iesum, et tenuerunt eum.
 Et ecce unus ex his qui erant cum Iesu, extendens manum, exemit gladium suum, et percutiens servum principis sacerdotum amputavit auriculam eius.
 Tunc ait illi Iesus: Converte gladium tuum in locum suum: omnes enim, qui acceperint gladium, gladio peribunt.
 An putas, quia non possum rogare patrem meum, et exhibebit mihi modo plusquam duodecim legiones angelorum?
 Quomodo ergo implebuntur Scripturae, quia sic oportet fieri?
 In illa hora dixit Iesus turbis: Tamquam ad latronem existis cum gladiis et fustibus comprehendere me: quotidie apud vos sedebam docens in templo, et non me tenuistis.
 Hoc autem totum factum est, ut adimplerentur Scripturae prophetarum. Tunc discipuli omnes, relicto eo, fugerunt.
 At illi tenentes Iesum, duxerunt ad Caipham principem sacerdotum, ubi scribae et seniores convenerant.
 Petrus autem sequebatur eum a longe, usque in atrium principis sacerdotum. Et ingressus intro, sedebat cum ministris, ut videret finem.
 Principes autem sacerdotum, et omne concilium, quaerebant falsum testimonium contra Iesum, ut eum morti traderent:
 et non invenerunt, cum multi falsi testes accessissent. Novissime autem venerunt duo falsi testes,
 et dixerunt: Hic dixit: Possum destruere templum Dei, et post triduum reaedificare illud.
 Et surgens princeps sacerdotum, ait illi: Nihil respondes ad ea, quae isti adversum te testificantur?
 Iesus autem tacebat. Et princeps sacerdotum ait illi: Adiuro te per Deum vivum, ut dicas nobis si tu es Christus Filius Dei.
 Dicit illi Iesus: Tu dixisti. Verumtamen dico vobis, amodo videbitis Filium hominis sedentem a dextris virtutis Dei, et venientem in nubibus caeli.
 Tunc princeps sacerdotum scidit vestimenta sua, dicens: Blasphemavit: quid adhuc egemus testibus? ecce nunc audistis blasphemiam:
 quid vobis videtur? At illi respondentes dixerunt: Reus est mortis.
 Tunc exspuerunt in faciem eius, et colaphis eum ceciderunt, alii autem palmas in faciem eius dederunt,
 dicentes: Prophetiza nobis Christe, quis est qui te percussit?
 Petrus vero sedebat foris in atrio: et accessit ad eum una ancilla, dicens: Et tu cum Iesu Galilaeo eras.
 At ille negavit coram omnibus, dicens: Nescio quid dicis.
 Exeunte autem illo ianuam, vidit eum alia ancilla, et ait his qui erant ibi: Et hic erat cum Iesu Nazareno.
 Et iterum negavit cum iuramento: Quia non novi hominem.
 Et post pusillum accesserunt qui stabant, et dixerunt Petro: Vere et tu ex illis es: nam et loquela tua manifestum te facit.
 Tunc coepit detestari et iurare quia non novisset hominem. Et continuo gallus cantavit.
 Et recordatus est Petrus verbi Iesu, quod dixerat: Priusquam gallus cantet, ter me negabis. Et egressus foras, flevit amare.


Caput 27

 Mane autem facto, consilium inierunt omnes principes sacerdotum et seniores populi adversus Iesum, ut eum morti traderent.
 Et vinctum adduxerunt eum, et tradiderunt Pontio Pilato praesidi.
 Tunc videns Iudas, qui eum tradidit, quod damnatus esset, poenitentia ductus, retulit triginta argenteos principibus sacerdotum, et senioribus,
 dicens: Peccavi, tradens sanguinem iustum. At illi dixerunt: Quid ad nos? tu videris.
 Et proiectis argenteis in templo, recessit: et abiens laqueo se suspendit.
 Principes autem sacerdotum, acceptis argenteis, dixerunt: Non licet eos mittere in corbonam: quia pretium sanguinis est.
 Consilio autem inito, emerunt ex illis agrum figuli, in sepulturam peregrinorum.
 Propter hoc vocatus est ager ille, Haceldama, hoc est, Ager sanguinis, usque in hodiernum diem.
 Tunc impletum est quod dictum est per Ieremiam prophetam, dicentem: Et acceperunt triginta argenteos pretium appretiati, quem appretiaverunt a filiis Israel:
 et dederunt eos in agrum figuli, sicut constituit mihi Dominus.
 Iesus autem stetit ante praesidem, et interrogavit eum praeses, dicens: Tu es rex Iudaeorum? Dicit illi Iesus: Tu dicis.
 Et cum accusaretur a principibus sacerdotum et senioribus, nihil respondit.
 Tunc dicit illi Pilatus: Non audis quanta adversum te dicunt testimonia?
 Et non respondit ei ad ullum verbum, ita ut miraretur praeses vehementer.
 Per diem autem solemnem consueverat praeses populo dimittere unum vinctum, quem voluissent:
 habebat autem tunc vinctum insignem, qui dicebatur Barabbas.
 Congregatis ergo illis, dixit Pilatus: Quem vultis dimittam vobis: Barabbam, an Iesum, qui dicitur Christus?
 Sciebat enim quod per invidiam tradidissent eum.
 Sedente autem illo pro tribunali, misit ad eum uxor eius, dicens: Nihil tibi, et iusto illi: multa enim passa sum hodie per visum propter eum.
 Principes autem sacerdotum et seniores persuaserunt populis ut peterent Barabbam, Iesum vero perderent.
 Respondens autem praeses, ait illis: Quem vultis vobis de duobus dimitti? At illi dixerunt: Barabbam.
 Dicit illis Pilatus: Quid igitur faciam de Iesu, qui dicitur Christus?
 Dicunt omnes: Crucifigatur. Ait illis praeses: Quid enim mali fecit? At illi magis clamabant dicentes: Crucifigatur.
 Videns autem Pilatus quia nihil proficeret, sed magis tumultus fieret: accepta aqua, lavit manus coram populo, dicens: Innocens ego sum a sanguine iusti huius: vos videritis.
 Et respondens universus populus, dixit: Sanguis eius super nos, et super filios nostros.
 Tunc dimisit illis Barabbam: Iesum autem flagellatum tradidit eis ut crucifigeretur.
 Tunc milites praesidis suscipientes Iesum in praetorium, congregaverunt ad eum universam cohortem:
 et exuentes eum, chlamydem coccineam circumdederunt ei,
 et plectentes coronam de spinis, posuerunt super caput eius, et arundinem in dextera eius. Et genu flexo ante eum, illudebant ei, dicentes: Ave rex Iudaeorum.
 Et exspuentes in eum, acceperunt arundinem, et percutiebant caput eius.
 Et postquam illuserunt ei, exuerunt eum chlamyde, et induerunt eum vestimentis eius, et duxerunt eum ut crucifigerent.
 Exeuntes autem invenerunt hominem Cyrenaeum, nomine Simonem: hunc angariaverunt ut tolleret crucem eius.
 Et venerunt in locum qui dicitur Golgotha, quod est Calvariae locus.
 Et dederunt ei vinum bibere cum felle mistum. Et cum gustasset, noluit bibere.
 Postquam autem crucifixerunt eum, diviserunt vestimenta eius, sortem mittentes: ut impleretur quod dictum est per prophetam dicentem: Diviserunt sibi vestimenta mea, et super vestem meam miserunt sortem.
 Et sedentes servabant eum.
 Et imposuerunt super caput eius causam ipsius scriptam: Hic est Iesus rex Iudaeorum.
 Tunc crucifixi sunt cum eo duo latrones: unus a dextris, et unus a sinistris.
 Praetereuntes autem blasphemabant eum moventes capita sua,
 et dicentes: Vah! qui destruis templum Dei, et in triduo illud reaedificas: salva temetipsum: si Filius Dei es, descende de cruce.
 Similiter et principes sacerdotum illudentes cum scribis et senioribus dicebant:
 Alios salvos fecit, seipsum non potest salvum facere: si rex Israel est, descendat nunc de cruce, et credimus ei:
 confidit in Deo: liberet nunc, si vult eum: dixit enim: Quia Filius Dei sum.
 Idipsum autem et latrones, qui crucifixi erant cum eo, improperabant ei.
 A sexta autem hora tenebrae factae sunt super universam terram usque ad horam nonam.
 Et circa horam nonam clamavit Iesus voce magna, dicens: Eli, Eli, lamma sabacthani? hoc est: Deus meus, Deus meus, ut quid dereliquisti me?
 Quidam autem illic stantes, et audientes, dicebant: Eliam vocat iste.
 Et continuo currens unus ex eis, acceptam spongiam implevit aceto, et imposuit arundini, et dabat ei bibere.
 Ceteri vero dicebant: Sine, videamus an veniat Elias liberans eum.
 Iesus autem iterum clamans voce magna, emisit spiritum.
 Et ecce velum templi scissum est in duas partes a summo usque deorsum: et terra mota est, et petrae scissae sunt,
 et monumenta aperta sunt: et multa corpora sanctorum, qui dormierant, surrexerunt.
 Et exeuntes de monumentis post resurrectionem eius, venerunt in sanctam civitatem, et apparuerunt multis.
 Centurio autem, et qui cum eo erant, custodientes Iesum, viso terraemotu, et his quae fiebant, timuerunt valde, dicentes: Vere Filius Dei erat iste.
 Erant autem ibi mulieres multae a longe, quae secutae erant Iesum a Galilaea, ministrantes ei:
 inter quas erat Maria Magdalene, et Maria Iacobi, et Ioseph mater, et mater filiorum Zebedaei.
 Cum autem sero factum esset, venit quidam homo dives ab Arimathaea, nomine Ioseph, qui et ipse discipulus erat Iesu:
 hic accessit ad Pilatum, et petiit corpus Iesu. Tunc Pilatus iussit reddi corpus.
 Et accepto corpore, Ioseph involvit illud in sindone munda,
 et posuit illud in monumento suo novo, quod exciderat in petra. Et advolvit saxum magnum ad ostium monumenti, et abiit.
 Erant autem ibi Maria Magdalene, et altera Maria, sedentes contra sepulchrum.
 Altera autem die, quae est post Parasceven, convenerunt principes sacerdotum et pharisaei ad Pilatum,
 dicentes: Domine, recordati sumus, quia seductor ille dixit adhuc vivens: Post tres dies resurgam.
 Iube ergo custodiri sepulchrum usque in diem tertium: ne forte veniant discipuli eius, et furentur eum, et dicant plebi: Surrexit a mortuis: et erit novissimus error peior priore.
 Ait illis Pilatus: Habetis custodiam, ite, custodite sicut scitis.
 Illi autem abeuntes, munierunt sepulchrum, signantes lapidem, cum custodibus.


Caput 28

 Vespere autem sabbati, quae lucescit in prima sabbati, venit Maria Magdalene, et altera Maria, videre sepulchrum.
 Et ecce terraemotus factus est magnus. Angelus enim Domini descendit de caelo: et accedens revolvit lapidem, et sedebat super eum:
 erat autem aspectus eius sicut fulgur: et vestimentum eius sicut nix.
 Prae timore autem eius exterriti sunt custodes, et facti sunt velut mortui.
 Respondens autem angelus dixit mulieribus: Nolite timere vos: scio enim, quod Iesum, qui crucifixus est, quaeritis.
 Non est hic: surrexit enim, sicut dixit: venite, et videte locum ubi positus erat Dominus.
 Et cito euntes, dicite discipulis eius quia surrexit: et ecce praecedit vos in Galilaeam: ibi eum videbitis: ecce praedixi vobis.
 Et exierunt cito de monumento cum timore et gaudio magno, currentes nuntiare discipulis eius.
 Et ecce Iesus occurrit illis, dicens: Avete. Illae autem accesserunt, et tenuerunt pedes eius, et adoraverunt eum.
 Tunc ait illis Iesus: Nolite timere: ite, nuntiare fratribus meis ut eant in Galilaeam; ibi me videbunt.
 Quae cum abiissent, ecce quidam de custodibus venerunt in civitatem, et nuntiaverunt principibus sacerdotum omnia quae facta fuerant.
 Et congregati cum senioribus consilio accepto, pecuniam copiosam dederunt militibus,
 dicentes: Dicite quia discipuli eius nocte venerunt, et furati sunt eum, nobis dormientibus.
 Et si hoc auditum fuerit a praeside, nos suadebimus ei, et securos vos faciemus.
 At illi, accepta pecunia, fecerunt sicut erant edocti. Et divulgatum est verbum istud apud Iudaeos, usque in hodiernum diem.
 Undecim autem discipuli abierunt in Galilaeam in montem ubi constituerat illis Iesus.
 Et videntes eum adoraverunt: quidam autem dubitaverunt.
 Et accedens Iesus locutus est eis, dicens: Data est mihi omnis potestas in caelo et in terra:
 euntes ergo docete omnes gentes: baptizantes eos in nomine Patris, et Filii, et Spiritus Sancti:
 docentes eos servare omnia quaecumque mandavi vobis: et ecce ego vobiscum sum omnibus diebus, usque ad consummationem saeculi.


Evangelium secundum Marcum



Caput 1

 Initium Evangelii Iesu Christi, Filii Dei.
 Sicut scriptum est in Isaia propheta: Ecce ego mitto angelum meum ante faciem tuam, qui praeparabit viam tuam ante te.
 Vox clamantis in deserto: Parate viam Domini, rectas facite semitas eius.
 Fuit Ioannes in deserto baptizans, et praedicans baptismum poenitentiae in remissionem peccatorum.
 Et egrediebatur ad eum omnis Iudaeae regio, et Ierosolymitae universi, et baptizabantur ab illo in Iordanis flumine, confitentes peccata sua.
 Et erat Ioannes vestitus pilis cameli, et zona pellicea circa lumbos eius, et locustas et mel silvestre edebat.
 Et praedicabat dicens: Venit fortior me post me, cuius non sum dignus procumbens solvere corrigiam calceamentorum eius.
 Ego baptizavi vos aqua, ille vero baptizabit vos Spiritu Sancto.
 Et factum est: in diebus illis venit Iesus a Nazareth Galilaeae: et baptizatus est a Ioanne in Iordane.
 Et statim ascendens de aqua, vidit caelos apertos, et Spiritum tamquam columbam descendentem, et manentem in ipso.
 Et vox facta est de caelis: Tu es Filius meus dilectus, in te complacui.
 Et statim Spiritus expulit eum in desertum.
 Et erat in deserto quadraginta diebus, et quadraginta noctibus: et tentabatur a Satana: eratque cum bestiis, et angeli ministrabant illi.
 Postquam autem traditus est Ioannes, venit Iesus in Galilaeam, praedicans Evangelium regni Dei,
 et dicens: Quoniam impletum est tempus, et appropinquavit regnum Dei: poenitemini, et credite Evangelio.
 Et praeteriens secus mare Galilaeae, vidit Simonem, et Andream fratrem eius, mittentes retia in mare (erant enim piscatores),
 et dixit eis Iesus: Venite post me, et faciam vos fieri piscatores hominum.
 Et protinus relictis retibus, secuti sunt eum.
 Et progressus inde pusillum, vidit Iacobum Zebedaei, et Ioannem fratrem eius, et ipsos componentes retia in navi:
 et statim vocavit illos. Et relicto patre suo Zebedaeo in navi cum mercenariis, secuti sunt eum.
 Et ingrediuntur Capharnaum: et statim sabbatis ingressus in synagogam, docebat eos.
 Et stupebant super doctrina eius: erat enim docens eos quasi potestatem habens, et non sicut scribae.
 Et erat in synagoga eorum homo in spiritu immundo: et exclamavit,
 dicens: Quid nobis et tibi, Iesu Nazarene? venisti perdere nos? scio qui sis, Sanctus Dei.
 Et comminatus est ei Iesus, dicens: Obmutesce, et exi de homine.
 Et discerpens eum spiritus immundus, et exclamans voce magna, exiit ab eo.
 Et mirati sunt omnes, ita ut conquirerent inter se dicentes: Quidnam est hoc? quaenam doctrina haec nova? quia in potestate etiam spiritibus immundis imperat, et obediunt ei.
 Et processit rumor eius statim in omnem regionem Galilaeae.
 Et protinus egredientes de synagoga, venerunt in domum Simonis et Andreae, cum Iacobo et Ioanne.
 Decumbebat autem socrus Simonis febricitans: et statim dicunt ei de illa.
 Et accedens elevavit eam, apprehensa manu eius: et continuo dimisit eam febris, et ministrabat eis.
 Vespere autem facto cum occidisset sol, afferebant ad eum omnes male habentes, et daemonia habentes:
 et erat omnis civitas congregata ad ianuam.
 Et curavit multos, qui vexabantur variis languoribus, et daemonia multa eiiciebat, et non sinebat ea loqui, quoniam sciebant eum.
 Et diluculo valde surgens, egressus abiit in desertum locum, ibique orabat.
 Et prosecutus est eum Simon, et qui cum illo erant.
 Et cum invenissent eum, dixerunt ei: Quia omnes quaerunt te.
 Et ait illis: Eamus in proximos vicos, et civitates, ut et ibi praedicem: ad hoc enim veni.
 Et erat praedicans in synagogis eorum, et in omni Galilaea, et daemonia eiiciens.
 Et venit ad eum leprosus deprecans eum: et genu flexo dixit ei: Si vis, potes me mundare.
 Iesus autem misertus eius, extendit manum suam: et tangens eum, ait illi: Volo: mundare.
 Et cum dixisset, statim discessit ab eo lepra, et mundatus est.
 Et comminatus est ei, statimque eiecit illum,
 et dicit ei: Vide nemini dixeris: sed vade, ostende te principi sacerdotum, et offer pro emundatione tua, quae praecepit Moyses in testimonium illis.
 At ille egressus coepit praedicare, et diffamare sermonem, ita ut iam non posset manifeste introire in civitatem, sed foris in desertis locis esset, et conveniebant ad eum undique.


Caput 2

 Et iterum intravit Capharnaum post dies,
 et auditum est quod in domo esset, et convenerunt multi, ita ut non caperet neque ad ianuam, et loquebatur eis verbum.
 Et venerunt ad eum ferentes paralyticum, qui a quatuor portabatur.
 Et cum non possent offerre eum illi prae turba, nudaverunt tectum ubi erat: et patefacientes submiserunt grabatum in quo paralyticus iacebat.
 Cum autem vidisset Iesus fidem illorum, ait paralytico: Fili, dimittuntur tibi peccata tua.
 Erant autem illic quidam de scribis sedentes, et cogitantes in cordibus suis:
 Quid hic sic loquitur? blasphemat. Quis potest dimittere peccata, nisi solus Deus?
 Quo statim cognito Iesus spiritu suo, quia sic cogitarent intra se, dicit illis: Quid ista cogitatis in cordibus vestris?
 Quid est facilius dicere paralytico: Dimittuntur tibi peccata: an dicere: Surge, tolle grabatum tuum, et ambula?
 Ut autem sciatis quia Filius hominis habet potestatem in terra dimittendi peccata (ait paralytico),
 tibi dico: Surge, tolle grabatum tuum, et vade in domum tuam.
 Et statim surrexit ille: et, sublato grabato, abiit coram omnibus, ita ut mirarentur omnes, et honorificent Deum, dicentes: Quia numquam sic vidimus.
 Et egressus est rursus ad mare, omnisque turba veniebat ad eum, et docebat eos.
 Et cum praeteriret, vidit Levi Alphaei sedentem ad telonium, et ait illi: Sequere me. Et surgens secutus est eum.
 Et factum est, cum accumberet in domo illius, multi publicani et peccatores simul discumbebant cum Iesu et discipulis eius: erant enim multi, qui et sequebantur eum.
 Et scribae et pharisaei videntes quia manducaret cum publicanis et peccatoribus, dicebant discipulis eius: Quare cum publicanis et peccatoribus manducat et bibit Magister vester?
 Hoc audito Iesus ait illis: Non necesse habent sani medico, sed qui male habent: non enim veni vocare iustos, sed peccatores.
 Et erant discipuli Ioannis et pharisaei ieiunantes: et veniunt, et dicunt illi: Quare discipuli Ioannis et pharisaeorum ieiunant, tui autem discipuli non ieiunant?
 Et ait illis Iesus: Numquid possunt filii nuptiarum, quamdiu sponsus cum illis est, ieiunare? Quanto tempore habent secum sponsum, non possunt ieiunare.
 Venient autem dies cum auferetur ab eis sponsus: et tunc ieiunabunt in illis diebus.
 Nemo assumentum panni rudis assuit vestimento veteri: alioquin aufert supplementum novum a veteri, et maior scissura fit.
 Et nemo mittit vinum novum in utres veteres: alioquin dirumpet vinum utres, et vinum effundetur, et utres peribunt: sed vinum novum in utres novos mitti debet.
 Et factum est iterum Dominus sabbatis ambularet per sata, et discipuli eius coeperunt progredi, et vellere spicas.
 Pharisaei autem dicebant ei: Ecce, quid faciunt sabbatis quod non licet?
 Et ait illis: Numquam legistis quid fecerit David, quando necessitatem habuit, et esuriit ipse, et qui cum eo erant?
 quomodo introivit in domum Dei sub Abiathar principe sacerdotum, et panes propositionis manducavit, quos non licebat manducare, nisi sacerdotibus, et dedit eis qui cum eo erant?
 Et dicebat eis: Sabbatum propter hominem factum est, et non homo propter sabbatum.
 Itaque Dominus est Filius hominis, etiam sabbati.


Caput 3

 Et introivit iterum in synagogam: et erat ibi homo habens manum aridam.
 Et observabant eum, si sabbatis curaret, ut accusarent illum.
 Et ait homini habenti manum aridam: Surge in medium.
 Et dicit eis: Licet sabbatis benefacere, an male? animam salvam facere, an perdere? At illi tacebant.
 Et circumspiciens eos cum ira, contristatus super caecitate cordis eorum, dicit homini: Extende manum tuam. Et extendit, et restituta est manus illi.
 Exeuntes autem pharisaei, statim cum Herodianis consilium faciebant adversus eum quomodo eum perderent.
 Iesus autem cum discipulis suis secessit ad mare: et multa turba a Galilaea et Iudaea secuta est eum,
 et ab Ierosolymis, et ab Idumaea, et trans Iordanem: et qui circa Tyrum et Sidonem multitudo magna, audientes quae faciebat, venerunt ad eum.
 Et dicit discipulis suis ut navicula sibi deserviret propter turbam, ne comprimerent eum:
 multos enim sanabat, ita ut irruerent in eum ut illum tangerent, quotquot habebant plagas.
 Et spiritus immundi, cum illum videbant, procidebant ei: et clamabant, dicentes:
 Tu es Filius Dei. Et vehementer comminabatur eis ne manifestarent illum.
 Et ascendens in montem vocavit ad se quos voluit ipse: et venerunt ad eum.
 Et fecit ut essent duodecim cum illo: et ut mitteret eos praedicare.
 Et dedit illis potestatem curandi infirmitates et eiiciendi daemonia.
 Et imposuit Simoni nomen Petrus:
 et Iacobum Zebedaei, et Ioannem fratrem Iacobi, et imposuit eis nomina Boanerges, quod est, Filii tonitrui:
 et Andraeam, et Philippum, et Bartholomaeum, et Matthaeum, et Thomam, et Iacobum Alphaei, et Thaddaeum, et Simonem Cananaeum,
 et Iudam Iscariotem, qui et tradidit illum.
 Et veniunt ad domum: et convenit iterum turba, ita ut non possent neque panem manducare.
 Et cum audissent sui, exierunt tenere eum: dicebant enim: Quoniam in furorem versus est.
 Et scribae, qui ab Ierosolymis descenderant, dicebant: Quoniam Beelzebub habet, et quia in principe daemoniorum eiicit daemonia.
 Et convocatis eis in parabolis dicebat illis: Quomodo potest Satanas Satanam eiicere?
 Et si regnum in se dividatur, non potest regnum illud stare.
 Et si domus super semetipsam dispertiatur, non potest domus illa stare.
 Et si Satanas consurrexerit in semetipsum, dispertitus est, et non poterit stare, sed finem habet.
 Nemo potest vasa fortis ingressus in domum diripere, nisi prius fortem alliget, et tunc domum eius diripiet.
 Amen dico vobis, quoniam omnia dimittentur filiis hominum peccata, et blasphemiae quibus blasphemaverint:
 qui autem blasphemaverit in Spiritum Sanctum, non habebit remissionem in aeternum, sed reus erit aeterni delicti.
 Quoniam dicebant: Spiritum immundum habet.
 Et veniunt mater eius et fratres: et foris stantes miserunt ad eum vocantes eum,
 et sedebat circa eum turba: et dicunt ei: Ecce mater tua et fratres tui foris quaerunt te.
 Et respondens eis, ait: Quae est mater mea et fratres mei?
 Et circumspiciens eos, qui in circuitu eius sedebant, ait: Ecce mater mea et fratres mei.
 Qui enim fecerit voluntatem Dei, hic frater meus, et soror mea, et mater est.


Caput 4

 Et iterum coepit docere ad mare: et congregata est ad eum turba multa, ita ut navim ascendens sederet in mari, et omnis turba circa mare super terram erat:
 et docebat eos in parabolis multa, et dicebat illis in doctrina sua:
 Audite: ecce exiit seminans ad seminandum.
 Et dum seminat, aliud cecidit circa viam, et venerunt volucres caeli, et comederunt illud.
 Aliud vero cecidit super petrosa, ubi non habuit terram multam: et statim exortum est, quoniam non habebat altitudinem terrae:
 et quando exortus est sol, exaestuavit: et eo quod non habebat radicem, exaruit.
 Et aliud cecidit in spinas: et ascenderunt spinae, et suffocaverunt illud, et fructum non dedit.
 Et aliud cecidit in terram bonam: et dabat fructum ascendentem et crescentem, et afferebat unum triginta, unum sexaginta, et unum centum.
 Et dicebat: Qui habet aures audiendi, audiat.
 Et cum esset singularis, interrogaverunt eum hi qui cum eo erant duodecim, parabolam.
 Et dicebat eis: Vobis datum est nosse mysterium regni Dei: illis autem, qui foris sunt, in parabolis omnia fiunt:
 ut videntes videant, et non videant: et audientes audiant, et non intelligant: nequando convertantur, et dimittantur eis peccata.
 Et ait illis: Nescitis parabolam hanc? Et quomodo omnes parabolas cognoscetis?
 Qui seminat, verbum seminat.
 Hi autem sunt, qui circa viam, ubi seminatur verbum, et cum audierint, confestim venit Satanas, et aufert verbum, quod seminatum est in cordibus eorum.
 Et hi sunt similiter, qui super petrosa seminantur: qui cum audierint verbum, statim cum gaudio accipiunt illud:
 et non habent radicem in se, sed temporales sunt: deinde orta tribulatione et persecutione propter verbum, confestim scandalizantur.
 Et alii sunt qui in spinas seminantur: hi sunt qui verbum audiunt,
 et aerumnae saeculi, et deceptio divitiarum, et circa reliqua concupiscentiae introeuntes suffocant verbum, et sine fructu efficitur.
 Et hi sunt qui super terram bonam seminati sunt, qui audiunt verbum, et suscipiunt, et fructificant, unum triginta, unum sexaginta, et unum centum.
 Et dicebat illis: Numquid venit lucerna ut sub modo ponatur, aut sub lecto? nonne ut super candelabrum ponatur?
 Non est enim aliquid absconditum, quod non manifestetur: nec factum est occultum, sed ut in palam veniat.
 Si quis habet aures audiendi, audiat.
 Et dicebat illis: Videte quid audiatis. In qua mensura mensi fueritis, remetietur vobis, et adiicietur vobis.
 Qui enim habet, dabitur illi: et qui non habet, etiam quod habet auferetur ab eo.
 Et dicebat: Sic est regnum Dei, quemadmodum si homo iaciat sementem in terram,
 et dormiat, et exsurgat nocte et die, et semen germinet, et increscat dum nescit ille.
 Ultro enim terra fructificat, primum herbam, deinde spicam, deinde plenum frumentum in spica.
 Et cum produxerit fructus, statim mittit falcem, quoniam adest messis.
 Et dicebat: Cui assimilabimus regnum Dei? aut cui parabolae comparabimus illud?
 Sicut granum sinapis, quod cum seminatum fuerit in terra, minus est omnibus seminibus, quae sunt in terra:
 et cum seminatum fuerit, ascendit, et fit maius omnibus oleribus, et facit ramos magnos, ita ut possint sub umbra eius aves caeli habitare.
 Et talibus multis parabolis loquebatur eis verbum, prout poterant audire:
 sine parabola autem non loquebatur eis: seorsum autem discipulis suis disserebat omnia.
 Et ait illis in illa die, cum sero esset factum: Transeamus contra.
 Et dimittentes turbam, assumunt eum ita ut erat in navi: et aliae naves erant cum illo.
 Et facta est procella magna venti, et fluctus mittebat in navim, ita ut impleretur navis.
 Et erat ipse in puppi super cervical dormiens: et excitant eum, et dicunt illi: Magister, non ad te pertinet, quia perimus?
 Et exsurgens comminatus est vento, et dixit mari: Tace, obmutesce. Et cessavit ventus: et facta est tranquillitas magna.
 Et ait illis: Quid timidi estis? necdum habetis fidem? et timuerunt timore magno, et dicebant ad alterutrum: Quis, putas, est iste, quia et ventus et mare obediunt ei?


Caput 5

 Et venerunt trans fretum maris in regionem Gerasenorum.
 Et exeunti ei de navi, statim occurrit de monumentis homo in spiritu immundo,
 qui domicilium habebat in monumentis, et neque catenis iam quisquam poterat eum ligare:
 quoniam saepe compedibus et catenis vinctus, dirupisset catenas, et compedes comminuisset, et nemo poterat eum domare:
 et semper die ac nocte in monumentis, et in montibus erat, clamans, et concidens se lapidibus.
 Videns autem Iesum a longe, cucurrit, et adoravit eum:
 et clamans voce magna dixit: Quid mihi et tibi, Iesu Fili Dei altissimi? adiuro te per Deum, ne me torqueas.
 Dicebat enim illi: Exi spiritus immunde ab homine.
 Et interrogabat eum: Quod tibi nomen est? Et dicit ei: Legio mihi nomen est, quia multi sumus.
 Et deprecabatur eum multum, ne se expelleret extra regionem.
 Erat autem ibi circa montem grex porcorum magnus, pascens.
 Et deprecabantur eum spiritus, dicentes: Mitte nos in porcos ut in eos introeamus.
 Et concessit eis statim Iesus. Et exeuntes spiritus immundi introierunt in porcos: et magno impetu grex praecipitatus est in mare ad duo millia, et suffocati sunt in mari.
 Qui autem pascebant eos, fugerunt, et nuntiaverunt in civitatem et in agros. Et egressi sunt videre quid esset factum:
 et veniunt ad Iesum: et vident illum qui a daemonio vexabatur, sedentem, vestitum, et sanae mentis, et timuerunt.
 Et narraverunt illis, qui viderant, qualiter factum esset ei qui daemonium habuerat, et de porcis.
 Et rogare coeperunt eum ut discederet de finibus eorum.
 Cumque ascenderet navim, coepit illum deprecari, qui a daemonio vexatus fuerat, ut esset cum illo,
 et non admisit eum, sed ait illi: Vade in domum tuam ad tuos, et annuntia illis quanta tibi Dominus fecerit, et misertus sit tui.
 Et abiit, et coepit praedicare in Decapoli, quanta sibi fecisset Iesus: et omnes mirabantur.
 Et cum transcendisset Iesus in navi rursum trans fretum, convenit turba multa ad eum, et erat circa mare.
 Et venit quidam de archisynagogis nomine Iairus, et videns eum procidit ad pedes eius,
 et deprecabatur eum multum, dicens: Quoniam filia mea in extremis est, veni, impone manum super eam, ut salva sit, et vivat.
 Et abiit cum illo, et sequebatur eum turba multa, et comprimebant eum.
 Et mulier, quae erat in profluvio sanguinis annis duodecim,
 et fuerat multa perpessa a compluribus medicis: et erogaverat omnia sua, nec quidquam profecerat, sed magis deterius habebat:
 cum audisset de Iesu, venit in turba retro, et tetigit vestimentum eius:
 dicebat enim: Quia si vel vestimentum eius tetigero, salva ero.
 Et confestim siccatus est fons sanguinis eius: et sensit corpore quia sanata esset a plaga.
 Et statim Iesus in semetipso cognoscens virtutem quae exierat de illo, conversus ad turbam, aiebat: Quis tetigit vestimenta mea?
 Et dicebant ei discipuli sui: Vides turbam comprimentem te, et dicis: Quis me tetigit?
 Et circumspiciebat videre eam, quae hoc fecerat.
 Mulier vero timens et tremens, sciens quod factum esset in se, venit et procidit ante eum, et dixit ei omnem veritatem.
 Ille autem dixit ei: Filia, fides tua te salvam fecit: vade in pace, et esto sana a plaga tua.
 Adhuc eo loquente, veniunt ab archisynagogo, dicentes: Quia filia tua mortua est: quid ultra vexas magistrum?
 Iesus autem audito verbo quod dicebatur, ait archisynagogo: Noli timere: tantummodo crede.
 Et non admisit quemquam se sequi nisi Petrum, et Iacobum, et Ioannem fratrem Iacobi.
 Et veniunt in domum archisynagogi, et videt tumultum, et flentes, et eiulantes multum.
 Et ingressus, ait illis: Quid turbamini, et ploratis? puella non est mortua, sed dormit.
 Et irridebant eum. Ipse vero eiectis omnibus assumit patrem, et matrem puellae, et qui secum erant, et ingreditur ubi puella erat iacens.
 Et tenens manum puellae, ait illi: Talitha cumi, quod est interpretatum: Puella (tibi dico), surge.
 Et confestim surrexit puella, et ambulabat: erat autem annorum duodecim: et obstupuerunt stupore magno.
 Et praecepit illis vehementer ut nemo id sciret: et dixit dari illi manducare.


Caput 6

 Et egressus inde, abiit in patriam suam: et sequebantur eum discipuli sui:
 et facto sabbato coepit in synagoga docere: et multi audientes admirabantur in doctrina eius, dicentes: Unde huic haec omnia? et quae est sapientia, quae data est illi, et virtutes tales, quae per manus eius efficiuntur?
 Nonne hic est faber, filius Mariae, frater Iacobi, et Ioseph, et Iudae, et Simonis? nonne et sorores eius hic nobiscum sunt? Et scandalizabantur in illo.
 Et dicebat illis Iesus: Quia non est propheta sine honore nisi in patria sua, et in domo sua, et in cognatione sua.
 Et non poterat ibi virtutem ullam facere, nisi paucos infirmos impositis manibus curavit:
 et mirabatur propter incredulitatem eorum, et circuibat castella in circuitu docens.
 Et vocavit duodecim: et coepit eos mittere binos, et dabat illis potestatem spirituum immundorum.
 Et praecepit eis ne quid tollerent in via, nisi virgam tantum: non peram, non panem, neque in zona aes,
 sed calceatos sandaliis, et ne induerentur duabus tunicis.
 Et dicebat eis: Quocumque introieritis in domum, illic manete donec exeatis inde:
 et quicumque non receperint vos, nec audierint vos, exeuntes inde, excutite pulverem de pedibus vestris in testimonium illis.
 Et exeuntes praedicabant ut poenitentiam agerent:
 et daemonia multa eiiciebant, et ungebant oleo multos aegros, et sanabant.
 Et audivit rex Herodes (manifestum enim factum est nomen eius), et dicebat: Quia Ioannes Baptista resurrexit a mortuis: et propterea virtutes operantur in illo.
 Alii autem dicebant: Quia Elias est; alii vero dicebant: Quia propheta est, quasi unus ex prophetis.
 Quo audito Herodes ait: Quem ego decollavi Ioannem, hic a mortuis resurrexit.
 Ipse enim Herodes misit, ac tenuit Ioannem, et vinxit eum in carcere propter Herodiadem uxorem Philippi fratris sui, quia duxerat eam.
 Dicebat enim Ioannes Herodi: Non licet tibi habere uxorem fratris tui.
 Herodias autem insidiabatur illi: et volebat occidere eum, nec poterat.
 Herodes enim metuebat Ioannem, sciens eum virum iustum et sanctum: et custodiebat eum, et audito eo multa faciebat, et libenter eum audiebat.
 Et cum dies opportunus accidisset, Herodes natalis sui coenam fecit principibus, et tribunis, et primis Galilaeae:
 cumque introisset filia ipsius Herodiadis, et saltasset, et placuisset Herodi, simulque recumbentibus, rex ait puellae: Pete a me quod vis, et dabo tibi:
 et iuravit illi: Quia quidquid petieris dabo tibi, licet dimidium regni mei.
 Quae cum exisset, dixit matri suae: Quid petam? At illa dixit: Caput Ioannis Baptistae.
 Cumque introisset statim cum festinatione ad regem, petivit dicens: Volo ut protinus des mihi in disco caput Ioannis Baptistae.
 Et contristatus est rex: propter iusiurandum, et propter simul discumbentes, noluit eam contristare:
 sed misso spiculatore praecepit afferri caput eius in disco. Et decollavit eum in carcere,
 et attulit caput eius in disco: et dedit illud puellae, et puella dedit matri suae.
 Quo audito, discipuli eius venerunt, et tulerunt corpus eius: et posuerunt illud in monumento.
 Et convenientes Apostoli ad Iesum, renuntiaverunt ei omnia quae egerant, et docuerant.
 Et ait illis: Venite seorsum in desertum locum, et requiescite pusillum. Erant enim qui veniebant et redibant multi: et nec spatium manducandi habebant.
 Et ascendentes in navim, abierunt in desertum locum seorsum.
 Et viderunt eos abeuntes, et cognoverunt multi: et pedestres de omnibus civitatibus concurrerunt illuc, et praevenerunt eos.
 Et exiens vidit turbam multam Iesus: et misertus est super eos, quia erant sicut oves non habentes pastorem, et coepit docere multa.
 Et cum iam hora multa fieret, accesserunt discipuli eius, dicentes: Desertus est locus hic, et iam hora praeteriit:
 dimitte illos, ut euntes in proximas villas et vicos, emant sibi cibos, quos manducent.
 Et respondens ait illis: Date illis vos manducare. Et dixerunt ei: Euntes emamus ducentis denariis panes, et dabimus illis manducare.
 Et dicit eis: Quot panes habetis? ite, et videte. Et cum cognovissent, dicunt: Quinque, et duos pisces.
 Et praecepit illis ut accumbere facerent omnes secundum contubernia super viride foenum.
 Et discubuerunt in partes per centenos et quinquagenos.
 Et acceptis quinque panibus et duobus pisces, intuens in caelum, benedixit, et fregit panes, et dedit discipulis suis, ut ponerent ante eos: et duos pisces divisit omnibus.
 Et manducaverunt omnes, et saturati sunt.
 Et sustulerunt reliquias, fragmentorum duodecim cophinos plenos, et de piscibus.
 Erant autem qui manducaverunt quinque millia virorum.
 Et statim coegit discipulos suos ascendere navim, ut praecederent eum trans fretum ad Bethsaidam, dum ipse dimitteret populum.
 Et cum dimisisset eos, abiit in montem orare.
 Et cum sero esset, erat navis in medio mari et ipse solus in terra.
 Et videns eos laborantes in remigando (erat enim ventus contrarius eis) et circa quartam vigiliam noctis venit ad eos ambulans supra mare: et volebat praeterire eos.
 At illi ut viderunt eum ambulantem supra mare, putaverunt phantasma esse, et exclamaverunt.
 Omnes enim viderunt eum, et conturbati sunt. Et statim locutus est cum eis, et dixit eis: Confidite, ego sum: nolite timere.
 Et ascendit ad illos in navim, et cessavit ventus. Et plus magis intra se stupebant:
 non enim intellexerunt de panibus: erat enim cor eorum obcaecatum.
 Et cum transfretassent, venerunt in terram Genesareth, et applicuerunt.
 Cumque egressi essent de navi, continuo cognoverunt eum:
 et percurrentes universam regionem illam, coeperunt in grabatis eos, qui se male habebant, circumferre, ubi audiebant eum esse.
 Et quocumque introibat, in vicos, vel in villas aut civitates, in plateis ponebant infirmos, et deprecabantur eum, ut vel fimbriam vestimenti eius tangerent, et quotquot tangebant eum, salvi fiebant.


Caput 7

 Et conveniunt ad eum pharisaei, et quidam de scribis, venientes ab Ierosolymis.
 Et cum vidissent quosdam ex discipulis eius communibus manibus, id est non lotis, manducare panes, vituperaverunt.
 Pharisaei enim, et omnes Iudaei, nisi crebro laverint manus, non manducant, tenentes traditionem seniorum:
 et a foro nisi baptizentur, non comedunt: et alia multa sunt, quae tradita sunt illis servare, baptismata calicum, et urceorum, et aeramentorum, et lectorum:
 et interrogabant eum pharisaei et scribae: Quare discipuli tui non ambulant iuxta traditionem seniorum, sed communibus manibus manducant panem?
 At ille respondens, dixit eis: Bene prophetavit Isaias de vobis hypocritis, sicut scriptum est: Populus hic labiis me honorat, cor autem eorum longe est a me:
 in vanum autem me colunt, docentes doctrinas, et praecepta hominum.
 Relinquentes enim mandatum Dei, tenetis traditionem hominum, baptismata urceorum et calicum: et alia similia his facitis multa.
 Et dicebat illis: Bene irritum facitis praeceptum Dei, ut traditionem vestram servetis.
 Moyses enim dixit: Honora patrem tuum, et matrem tuam. Et: Qui maledixerit patri, vel matri, morte moriatur.
 Vos autem dicitis: Si dixerit homo patri, aut matri, Corban (quod est donum) quodcumque ex me, tibi profuerit:
 et ultra non dimittitis eum quidquam facere patri suo, aut matri,
 rescindentes verbum Dei per traditionem vestram, quam tradidistis: et similia huiusmodi multa facitis.
 Et advocans iterum turbam, dicebat illis: Audite me omnes, et intelligite.
 Nihil est extra hominem introiens in eum, quod possit eum coinquinare, sed quae de homine procedunt illa sunt quae communicant hominem.
 Si quis habet aures audiendi, audiat.
 Et cum introisset in domum a turba, interrogabant eum discipuli eius parabolam.
 Et ait illis: Sic et vos imprudentes estis? Non intelligitis quia omne extrinsecus introiens in hominem, non potest eum communicare:
 quia non intrat in cor eius, sed in ventrum vadit, et in secessum exit, purgans omnes escas?
 Dicebat autem, quoniam quae de homine exeunt, illa communicant hominem.
 Ab intus enim de corde hominum malae cogitationes procedunt, adulteria, fornicationes, homicidia,
 furta, avaritiae, nequitiae, dolus, impudicitiae, oculus malus, blasphemia, superbia, stultitia.
 Omnia haec mala ab intus procedunt, et communicant hominem.
 Et inde surgens abiit in fines Tyri et Sidonis: et ingressus domum, neminem voluit scire, et non potuit latere.
 Mulier enim statim ut audivit de eo, cuius filia habebat spiritum immundum, intravit, et procidit ad pedes eius.
 Erat enim mulier gentilis, Syrophoenissa genere. Et rogabat eum ut daemonium eiiceret de filia eius.
 Qui dixit illi: Sine prius saturari filios: non est enim bonum sumere panem filiorum, et mittere canibus.
 At illa respondit, et dixit illi: Utique Domine, nam et catelli comedunt sub mensa de micis puerorum.
 Et ait illi: Propter hunc sermonem vade: exiit daemonium a filia tua.
 Et cum abiisset domum suam, invenit puellam iacentem supra lectum, et daemonium exiisse.
 Et iterum exiens de finibus Tyri, venit per Sidonem ad mare Galilaeae inter medios fines Decapoleos.
 Et adducunt ei surdum, et mutum, et deprecabantur eum, ut imponat illi manum.
 Et apprehendens eum de turba seorsum, misit digitos suos in auriculas eius: et exspuens, tetigit linguam eius:
 et suscipiens in caelum, ingemuit, et ait illi: Ephphetha, quod est, Adaperire.
 Et statim apertae sunt aures eius, et solutum est vinculum linguae eius, et loquebatur recte.
 Et praecepit illis ne cui dicerent. Quanto autem eis praecipiebat, tanto magis plus praedicabant:
 et eo amplius admirabantur, dicentes: Bene omnia fecit: et surdos fecit audire, et mutos loqui.


Caput 8

 In diebus illis iterum cum turba multa esset, nec haberent quod manducarent, convocatis discipulis, ait illis:
 Misereor super turbam: quia ecce iam triduo sustinent me, nec habent quod manducent:
 et si dimisero eos ieiunos in domum suam, deficient in via: quidam enim ex eis de longe venerunt.
 Et responderunt ei discipuli sui: Unde illos quis poterit saturare panibus in solitudine?
 Et interrogavit eos: Quot panes habetis? Qui dixerunt: Septem.
 Et praecepit turbae discumbere super terram. Et accipiens septem panes, gratias agens fregit, et dabat discipulis suis ut apponerent, et apposuerunt turbae.
 Et habebant pisciculos paucos: et ipsos benedixit, et iussit apponi.
 Et manducaverunt, et saturati sunt, et sustulerunt quod superaverat de fragmentis, septem sportas.
 Erant autem qui manducaverunt, quasi quatuor millia: et dimisit eos.
 Et statim ascendens navim cum discipulis suis, venit in partes Dalmanutha.
 Et exierunt pharisaei, et coeperunt conquirere cum eo, quaerentes ab illo signum de caelo, tentantes eum.
 Et ingemiscens spiritu, ait: Quid generatio ista signum quaerit? Amen dico vobis, si dabitur generationi isti signum.
 Et dimittens eos, ascendit iterum navim et abiit trans fretum.
 Et obliti sunt panes sumere: et nisi unum panem non habebant secum in navi.
 Et praecipiebat eis, dicens: Videte, et cavete a fermento pharisaeorum, et fermento Herodis.
 Et cogitabant ad alterutrum, dicentes: quia panes non habemus.
 Quo cognito, ait illis Iesus: Quid cogitatis, quia panes non habetis? nondum cognoscetis nec intelligitis? adhuc caecatum habetis cor vestrum?
 oculos habentes non videtis? et aures habentes non auditis? nec recordamini,
 quando quinque panes fregi in quinque millia: quot cophinos fragmentorum plenos sustulistis? Dicunt ei: Duodecim.
 Quando et septem panes in quatuor millia: quot sportas fragmentorum tulistis? Et dicunt ei: Septem.
 Et dicebat eis: Quomodo nondum intelligitis?
 Et veniunt Bethsaidam, et adducunt ei caecum, et rogabant eum ut illum tangeret.
 Et apprehensa manu caeci, eduxit eum extra vicum: et exspuens in oculos eius impositis manibus suis, interrogavit eum si quid videret.
 Et aspiciens, ait: Video homines velut arbores ambulantes.
 Deinde iterum imposuit manus super oculos eius: et coepit videre: et restitutus est ita ut clare videret omnia.
 Et misit illum in domum suam, dicens: Vade in domum tuam: et si in vicum introieris, nemini dixeris.
 Et egressus est Iesus, et discipuli eius in castella Caesareae Philippi: et in via interrogabat discipulos suos, dicens eis: Quem me dicunt esse homines?
 Qui responderunt illi, dicentes: Ioannem Baptistam, alii Eliam, alii vero quasi unum de prophetis.
 Tunc dicit illis: Vos vero quem me esse dicitis? Respondens Petrus, ait ei: Tu es Christus.
 Et comminatus est eis, ne cui dicerent de illo.
 Et coepit docere eos quoniam oportet Filium hominis pati multa, et reprobari a senioribus, et a summis sacerdotibus et scribis, et occidi: et post tres dies resurgere.
 Et palam verbum loquebatur. Et apprehendens eum Petrus, coepit increpare eum.
 Qui conversus, et videns discipulos suos, comminatus est Petro, dicens: Vade retro me Satana, quoniam non sapis quae Dei sunt, sed quae sunt hominum.
 Et convocata turba cum discipulis suis, dixit eis: Si quis vult me sequi, deneget semetipsum: et tollat crucem suam, et sequatur me.
 Qui enim voluerit animam suam salvam facere, perdet eam: qui autem perdiderit animam suam propter me, et Evangelium, salvam faciet eam.
 Quid enim proderit homini, si lucretur mundum totum et detrimentum animae suae faciat?
 Aut quid dabit homo commutationis pro anima sua?
 Qui enim me confusus fuerit, et verba mea in generatione ista adultera et peccatrice, et Filius hominis confundetur eum, cum venerit in gloria Patris sui cum angelis sanctis.
 Et dicebat illis: Amen dico vobis, quia sunt quidam de hic stantibus, qui non gustabunt mortem donec videant regnum Dei veniens in virtute.


Caput 9

 Et post dies sex assumit Iesus Petrum, et Iacobum, et Ioannem, et ducit illos in montem excelsum seorsum solos, et transfiguratus est coram ipsis.
 Et vestimenta eius facta sunt splendentia, et candida nimis velut nix, qualia fullo non potest super terram candida facere.
 Et apparuit illis Elias cum Moyse: et erant loquentes cum Iesu.
 Et respondens Petrus, ait Iesu: Rabbi, bonum est nos hic esse: et faciamus tria tabernacula, tibi unum, et Moysi unum, et Eliae unum.
 Non enim sciebat quid diceret: erant enim timore exterriti.
 Et facta est nubes obumbrans eos: et venit vox de nube, dicens: Hic est Filius meus carissimus: audite illum.
 Et statim circumspicientes, neminem amplius viderunt, nisi Iesum tantum secum.
 Et descendentibus illis de monte, praecepit illis ne cuiquam quae vidissent, narrarent: nisi cum Filius hominis a mortuis resurrexerit.
 Et verbum continuerunt apud se: conquirentes quid esset, cum a mortuis resurrexerit.
 Et interrogabant eum, dicentes: Quid ergo dicunt pharisaei et scribae, quia Eliam oportet venire primum?
 Qui respondens, ait illis: Elias cum venerit primo, restituet omnia: et quomodo scriptum est in Filium hominis, ut multa patiatur et contemnatur.
 Sed dico vobis quia et Elias venit (et fecerunt illi quaecumque voluerunt) sicut scriptum est de eo.
 Et veniens ad discipulos suos, vidit turbam magnam circa eos, et scribas conquirentes cum illis.
 Et confestim omnis populus videns Iesum, stupefactus est, et expaverunt, et accurrentes salutabant eum.
 Et interrogavit eos: Quid inter vos conquiritis?
 Et respondens unus de turba, dixit: Magister, attuli filium meum ad te habentem spiritum mutum:
 qui ubicumque eum apprehenderit, allidit illum, et spumat, et stridet dentibus, et arescit: et dixi discipulis tuis ut eiicerent illum, et non potuerunt.
 Qui respondens eis, dixit: O generatio incredula, quamdiu apud vos ero? quamdiu vos patiar? afferte illum ad me.
 Et attulerunt eum. Et cum vidisset eum, statim spiritus conturbavit illum: et elisus in terram, volutabatur spumans.
 Et interrogavit patrem eius: Quantum temporis est ex quo ei hoc accidit? At ille ait: Ab infantia:
 et frequenter eum in ignem, et in aquas misit ut eum perderet: sed si quid potes, adiuva nos, misertus nostri.
 Iesus autem ait illi: Si potes credere, omnia possibilia sunt credenti.
 Et continuo exclamans pater pueri, cum lacrimis aiebat: Credo, Domine; adiuva incredulitatem meam.
 Et cum videret Iesus concurrentem turbam, comminatus est spiritui immundo, dicens illi: Surde et mute spiritus, ego praecipio tibi, exi ab eo: et amplius ne introeas in eum.
 Et exclamans, et multum discerpens eum, exiit ab eo, et factus est sicut mortuus, ita ut multi dicerent: Quia mortuus est.
 Iesus autem tenens manum eius elevavit eum, et surrexit.
 Et cum introisset in domum, discipuli eius secreto interrogabant eum: Quare nos non potuimus eiicere eum?
 Et dixit illis: Hoc genus in nullo potest exire, nisi in oratione et ieiunio.
 Et inde profecti praetergrediebantur Galilaeam: nec volebat quemquam scire.
 Docebat autem discipulos suos, et dicebat illis: Quoniam Filius hominis tradetur in manus hominum, et occident eum, et occisus tertia die resurget.
 At illi ignorabant verbum: et timebant interrogare eum.
 Et venerunt Capharnaum. Qui cum domi essent, interrogabat eos: Quid in via tractabatis?
 At illi tacebant: siquidem in via inter se disputaverunt: quis eorum maior esset.
 Et residens vocavit duodecim, et ait illis: Si quis vult primus esse, erit omnium novissimus, et omnium minister.
 Et accipiens puerum, statuit eum in medio eorum: quem cum complexus esset, ait illis:
 Quisquis unum ex huiusmodi pueris receperit in nomine meo, me recipit: et quicumque me susceperit, non me suscipit, sed eum qui misit me.
 Respondit illi Ioannes, dicens: Magister, vidimus quemdam in nomine tuo eiicientem daemonia, qui non sequitur nos, et prohibuimus eum.
 Iesus autem ait: Nolite prohibere eum: nemo est enim qui faciat virtutem in nomine meo, et possit cito male loqui de me:
 qui enim non est adversum vos, pro vobis est.
 Quisquis enim potum dederit vobis calicem aquae in nomine meo, quia Christi estis: amen dico vobis, non perdet mercedem suam.
 Et quisquis scandalizaverit unum ex his pusillis credentibus in me: bonum est ei magis si circumdaretur mola asinaria collo eius, et in mare mitteretur.
 Et si scandalizaverit te manus tua, abscide illam: bonum est tibi debilem introire in vitam, quam duas manus habentem ire in gehennam, in ignem inextinguibilem,
 ubi vermis eorum non moritur, et ignis non extinguitur.
 Et si pes tuus te scandalizat, amputa illum: bonum est tibi claudum introire in vitam aeternam, quam duos pedes habentem mitti in gehennam ignis inextinguibilis,
 ubi vermis eorum non moritur, et ignis non extinguitur.
 Quod si oculus tuus scandalizat te, eiice eum: bonum est tibi luscum introire in regnum Dei, quam duos oculos habentem mitti in gehennam ignis,
 ubi vermis eorum non moritur, et ignis non extinguitur.
 Omnis enim igne salietur, et omnis victima sale salietur.
 Bonum est sal: quod si sal insulsum fuerit, in quo illud condietis? Habete in vobis sal, et pacem habete inter vos.


Caput 10

 Et inde exsurgens venit in fines Iudaeae ultra Iordanem: et conveniunt iterum turbae ad eum: et sicut consueverat, iterum docebat illos.
 Et accedentes pharisaei interrogabant eum: Si licet viro uxorem dimittere: tentantes eum.
 At ille respondens, dixit eis: Quid vobis praecepit Moyses?
 Qui dixerunt: Moyses permisit libellum repudii scribere, et dimittere.
 Quibus respondens Iesus, ait: Ad duritiam cordis vestri scripsit vobis praeceptum istud:
 ab initio autem creaturae masculum et feminam fecit eos Deus.
 Propter hoc relinquet homo patrem suum et matrem, et adhaerebit ad uxorem suam:
 et erunt duo in carne una. Itaque iam non sunt duo, sed una caro.
 Quod ergo Deus coniunxit, homo non separet.
 Et in domo iterum discipuli eius de eodem interrogaverunt eum.
 Et ait illis: Quicumque dimiserit uxorem suam, et aliam duxerit, adulterium committit super eam.
 Et si uxor dimiserit virum suum, et alii nupserit, moechatur.
 Et offerebant illi parvulos ut tangeret illos. Discipuli autem comminabantur offerentibus.
 Quos cum videret Iesus, indigne tulit, et ait illis: Sinite parvulos venire ad me, et ne prohibueritis eos: talium enim est regnum Dei.
 Amen dico vobis: Quisquis non receperit regnum Dei velut parvulus, non intrabit in illud.
 Et complexans eos, et imponens manus super illos, benedicebat eos.
 Et cum egressus esset in viam, procurrens quidam genu flexo ante eum, rogabat eum: Magister bone, quid faciam ut vitam aeternam percipiam?
 Iesus autem dixit ei: Quid me dicis bonum? nemo bonus, nisi unus Deus.
 Praecepta nosti: ne adulteres, ne occidas, ne fureris, ne falsum testimonium dixeris, ne fraudem feceris, honora patrem tuum et matrem.
 At ille respondens, ait illi: Magister, haec omnia observavi a iuventute mea.
 Iesus autem intuitus eum, dilexit eum, et dixit ei: Unum tibi deest: vade, quaecumque habes vende, et da pauperibus, et habebis thesaurum in caelo: et veni, sequere me.
 Qui contristatus in verbo, abiit moerens: erat enim habens multas possessiones.
 Et circumspiciens Iesus, ait discipulis suis: Quam difficile qui pecunias habent, in regnum Dei introibunt!
 Discipuli autem obstupescebant in verbis eius. At Iesus rursus respondens ait illis: Filioli, quam difficile est, confidentes in pecuniis, in regnum Dei introire!
 Facilius est camelum per foramen acus transire, quam divitem intrare in regnum Dei.
 Qui magis admirabantur, dicentes ad semetipsos: Et quis potest salvus fieri?
 Et intuens illos Iesus, ait: Apud homines impossibile est, sed non apud Deum: omnia enim possibilia sunt apud Deum.
 Et coepit ei Petrus dicere: Ecce nos dimisimus omnia, et secuti sumus te.
 Respondens Iesus, ait: Amen dico vobis: Nemo est qui reliquerit domum, aut fratres, aut sorores, aut patrem, aut matrem, aut filios, aut agros propter me et propter Evangelium,
 qui non accipiat centies tantum, nunc in tempore hoc: domos, et fratres, et sorores, et matres, et filios, et agros, cum persecutionibus, et in saeculo futuro vitam aeternam.
 Multi autem erunt primi novissimi, et novissimi primi.
 Erant autem in via ascendentes Ierosolymam: et praecedebat illos Iesus, et stupebant: et sequentes timebant. Et assumens iterum duodecim, coepit illis dicere quae essent ei eventura.
 Quia ecce ascendimus Ierosolymam, et Filius hominis tradetur principibus sacerdotum, et scribis, et senioribus, et damnabunt eum morte, et tradent eum gentibus:
 et illudent ei, et conspuent eum, et flagellabunt eum, et interficient eum: et tertia die resurget.
 Et accedunt ad eum Iacobus et Ioannes filii Zebedaei, dicentes: Magister, volumus ut quodcumque petierimus, facias nobis.
 At ille dixit eis: Quid vultis ut faciam vobis?
 Et dixerunt: Da nobis ut unus ad dexteram tuam, et alius ad sinistram tuam sedeamus in gloria tua.
 Iesus autem ait eis: Nescitis quid petatis: potestis bibere calicem, quem ego bibo, aut baptismo, quo ego baptizor, baptizari?
 At illi dixerunt ei: Possumus. Iesus autem ait eis: Calicem quidem, quem ego bibo, bibetis; et baptismo, quo ego baptizor, baptizabimini:
 sedere autem ad dexteram meam, vel ad sinistram, non est meum dare vobis, sed quibus paratum est.
 Et audientes decem, coeperunt indignari de Iacobo et Ioanne.
 Iesus autem vocans eos, ait illis: Scitis quia hi, qui videntur principari gentibus, dominantur eis: et principes eorum potestatem habent ipsorum.
 Non ita est autem in vobis, sed quicumque voluerit fieri maior, erit vester minister:
 et quicumque voluerit in vobis primus esse, erit omnium servus.
 Nam et Filius hominis non venit ut ministraretur ei, sed ut ministraret, et daret animam suam redemptionem pro multis.
 Et veniunt Iericho: et proficiscente eo de Iericho, et discipulis eius, et plurima multitudine, filius Timaei Bartimaeus caecus, sedebat iuxta viam mendicans.
 Qui cum audisset quia Iesus Nazarenus est, coepit clamare, et dicere: Iesu fili David, miserere mei.
 Et comminabantur ei multi ut taceret. At ille multo magis clamabat: Fili David, miserere mei.
 Et stans Iesus praecepit illum vocari. Et vocant caecum, dicentes ei: Animaequior esto: surge, vocat te.
 Qui proiecto vestimento suo exiliens, venit ad eum.
 Et respondens Iesus dixit illi: Quid tibi vis faciam? Caecus autem dixit ei: Rabboni, ut videam.
 Iesus autem ait illi: Vade, fides tua te salvum fecit. Et confestim vidit, et sequebatur eum in via.


Caput 11

 Et cum appropinquarent Ierosolymae et Bethaniae ad montem Olivarum, mittit duos ex discipulis suis,
 et ait illis: Ite in castellum, quod contra vos est, et statim introeuntes illuc, invenietis pullum ligatum, super quem nemo adhuc hominum sedit: solvite illum, et adducite.
 Et si quis vobis dixerit: Quid facitis? dicite, quia Domino necessarius est: et continuo illum dimittet huc.
 Et abeuntes invenerunt pullum ligatum ante ianuam foris in bivio: et solvunt eum.
 Et quidam de illic stantibus dicebant illis: Quid facitis solventes pullum?
 Qui dixerunt eis sicut praeceperat illis Iesus, et dimiserunt eis.
 Et duxerunt pullum ad Iesum: et imponunt illi vestimenta sua, et sedit super eum.
 Multi autem vestimenta sua straverunt in via: alii autem frondes caedebant de arboribus, et sternebant in via.
 Et qui praeibant, et qui sequebantur, clamabant, dicentes: Hosanna: benedictus qui venit in nomine Domini:
 benedictum quod venit regnum patris nostri David: hosanna in excelsis.
 Et introivit Ierosolymam in templum: et circumspectis omnibus, cum iam vespera esset hora, exiit in Bethaniam cum duodecim.
 Et alia die cum exirent a Bethania, esuriit.
 Cumque vidisset a longe ficum habentem folia, venit si quid forte inveniret in ea: et cum venisset ad eam, nihil invenit praeter folia: non enim erat tempus ficorum.
 Et respondens dixit ei: Iam non amplius in aeternum ex te fructum quisquam manducet. Et audiebant discipuli eius.
 Et veniunt in Ierosolymam. Et cum introisset in templum, coepit eiicere vendentes et ementes in templo: et mensas numulariorum, et cathedras vendentium columbas evertit:
 et non sinebat ut quisquam transferret vas per templum:
 et docebat, dicens eis: Nonne scriptum est: Quia domus mea, domus orationis vocabitur omnibus gentibus? vos autem fecistis eam speluncam latronum.
 Quo audito principes sacerdotum et scribae, quaerebant quomodo eum perderent: timebant enim eum, quoniam universa turba admirabatur super doctrina eius.
 Et cum vespera facta esset, egrediebatur de civitate.
 Et cum mane transirent, viderunt ficum aridam factam a radicibus.
 Et recordatus Petrus, dixit ei: Rabbi, ecce ficus, cui maledixisti, aruit.
 Et respondens Iesus ait illis: Habete fidem Dei.
 Amen dico vobis, quia quicumque dixerit huic monti: Tollere, et mittere in mare, et non haesitaverit in corde suo, sed crediderit, quia quodcumque dixerit fiat, fiet ei.
 Propterea dico vobis, omnia quaecumque orantes petitis, credite quia accipietis, et evenient vobis.
 Et cum stabitis ad orandum, dimittite si quis habetis adversus aliquem: ut et Pater vester, qui in caelis est, dimittat vobis peccata vestra.
 Quod si vos non dimiseritis: nec Pater vester, qui in caelis est, dimittet vobis peccata vestra.
 Et veniunt rursus Ierosolymam. Et cum ambularet in templo, accedunt ad eum summi sacerdotes, et scribae, et seniores:
 et dicunt ei: In qua potestate haec facis? et quis dedit tibi hanc potestatem ut ista facias?
 Iesus autem respondens, ait illis: Interrogabo vos et ego unum verbum, et respondete mihi: et dicam vobis in qua potestate haec faciam.
 Baptismus Ioannis, de caelo erat, an ex hominibus? Respondete mihi.
 At illi cogitabant secum, dicentes: Si dixerimus: De caelo, dicet: Quare ergo non credidistis ei?
 Si dixerimus: Ex hominibus, timemus populum: omnes enim habebant Ioannem quia vere propheta esset.
 Et respondentes dicunt Iesu: Nescimus. Et respondens Iesus ait illis: Neque ego dico vobis in qua potestate haec faciam.


Caput 12

 Et coepit illis in parabolis loqui: Vineam pastinavit homo, et circumdedit sepem, et fodit lacum, et aedificavit turrim, et locavit eam agricolis, et peregre profectus est.
 Et misit ad agricolas in tempore servum ut ab agricolis acciperet de fructu vineae.
 Qui apprehensum eum ceciderunt, et dimiserunt vacuum.
 Et iterum misit ad illos alium servum: et illum in capite vulneraverunt, et contumeliis affecerunt.
 Et rursum alium misit, et illum occiderunt: et plures alios: quosdam caedentes, alios vero occidentes.
 Adhuc ergo unum habens filium carissimum, et illum misit ad eos novissimum, dicens: Quia reverebuntur filium meum.
 Coloni autem dixerunt ad invicem: Hic est haeres: venite, occidamus eum: et nostra erit haereditas.
 Et apprehendentes eum, occiderunt: et eiecerunt extra vineam.
 Quid ergo faciet dominus vineae? Veniet, et perdet colonos, et dabit vineam aliis.
 Nec scripturam hanc legistis: Lapidem quem reprobaverunt aedificantes, hic factus est in caput anguli:
 a Domino factum est istud, et est mirabile in oculis nostris?
 Et quaerebant eum tenere: et timuerunt turbam: cognoverunt enim quoniam ad eos parabolam hanc dixerit. Et relicto eo abierunt.
 Et mittunt ad eum quosdam ex pharisaeis, et herodianis, ut eum caperent in verbo.
 Qui venientes dicunt ei: Magister, scimus quia verax es, et non curas quemquam: nec enim vides in faciem hominum, sed in veritate viam Dei doces. Licet dari tributum Caesari, an non dabimus?
 Qui sciens versutiam illorum, ait illos: Quid me tentatis? afferte mihi denarium ut videam.
 At illi attulerunt ei. Et ait illis: Cuius est imago haec, et inscriptio? Dicunt ei: Caesaris.
 Respondens autem Iesus dixit illis: Reddite igitur quae sunt Caesaris, Caesari: et quae sunt Dei, Deo. Et mirabantur super eo.
 Et venerunt ad eum sadducaei, qui dicunt resurrectionem non esse: et interrogabant eum, dicentes:
 Magister, Moyses nobis scripsit, ut si cuius frater mortuus fuerit, et dimiserit uxorem, et filios non reliquerit, accipiat frater eius uxorem ipsius, et resuscitet semen fratri suo.
 Septem ergo fratres erant: et primus accepit uxorem, et mortuus est non relicto semine.
 Et secundus accepit eam, et mortuus est: et nec iste reliquit semen. Et tertius similiter.
 Et acceperunt eam similiter septem: et non reliquerunt semen. Novissima omnium defuncta est et mulier.
 In resurrectione ergo cum resurrexerint, cuius de his erit uxor? septem enim habuerunt eam uxorem.
 Et respondens Iesus, ait illis: Nonne ideo erratis, non scientes Scripturas, neque virtutem Dei?
 Cum enim a mortuis resurrexerint, neque nubent, neque nubentur, sed sunt sicut angeli in caelis.
 De mortuis autem quod resurgant, non legistis in libro Moysi, super rubum, quomodo dixerit illi Deus, inquiens: Ego sum Deus Abraham, et Deus Isaac, et Deus Iacob?
 Non est Deus mortuorum, sed vivorum. Vos ergo multum erratis.
 Et accessit unus de scribis, qui audierat illos conquirentes, et videns quoniam bene illis responderit, interrogavit eum quod esset primum omnium mandatum.
 Iesus autem respondit ei: Quia primum omnium mandatum est: Audi Israel, Dominus Deus tuus, Deus unus est:
 et diliges Dominum Deum tuum ex toto corde tuo, et ex tota anima tua, et ex tota mente tua, et ex tota virtute tua. Hoc est primum mandatum.
 Secundum autem simile est illi: Diliges proximum tuum tamquam teipsum. Maius horum aliud mandatum non est.
 Et ait illi scriba: Bene, Magister, in veritate dixisti, quia unus est Deus, et non est alius praeter eum.
 Et ut diligatur ex toto corde, et ex toto intellectu, et ex tota anima, et ex tota fortitudine, et diligere proximum tamquam seipsum, maius est omnibus holocautomatibus, et sacrificiis.
 Iesus autem videns quod sapienter respondisset, dixit illi: Non es longe a regno Dei. Et nemo iam audebat eum interrogare.
 Et respondens Iesus dicebat, docens in templo: Quomodo dicunt scribae Christum filium esse David?
 Ipse enim David dicit in Spiritu Sancto: Dixit Dominus Domino meo: Sede a dextris meis, donec ponam inimicos tuos scabellum pedum tuorum.
 Ipse ergo David dicit eum Dominum, et unde est filius eius? Et multa turba eum libenter audivit.
 Et dicebat eis in doctrina sua: Cavete a scribis, qui volunt in stolis ambulare, et salutari in foro,
 et in primis cathedris sedere in synagogis, et primos discubitus in coenis:
 qui devorant domos viduarum sub obtentu prolixae orationis: hi accipient prolixius iudicium.
 Et sedens Iesus contra gazophylacium, aspiciebat quomodo turba iactaret aes in gazophylacium, et multi divites iactabant multa.
 Cum venisset autem vidua una pauper, misit duo minuta, quod est quadrans,
 et convocans discipulos suos, ait illis: Amen dico vobis, quoniam vidua haec pauper plus omnibus misit, qui miserunt in gazophylacium.
 Omnes enim ex eo, quod abundabat illis, miserunt: haec vero de penuria sua omnia quae habuit misit totum victum suum.


Caput 13

 Et cum egrederetur de templo, ait illi unus ex discipulis suis: Magister, aspice quales lapides, et quales structurae.
 Et respondens Iesus, ait illi: Vides has omnes magnas aedificationes? Non relinquetur lapis super lapidem, qui non destruatur.
 Et cum sederet in monte Olivarum contra templum, interrogabant eum separatim Petrus, et Iacobus, et Ioannes, et Andreas:
 Dic nobis, quando ista fient? et quod signum erit, quando haec omnia incipient consummari?
 Et respondens Iesus coepit dicere illis: Videte ne quid vos seducat:
 multi enim venient in nomine meo, dicentes quia ego sum: et multos seducent.
 Cum audieritis autem bella, et opiniones bellorum, ne timueritis: oportet enim haec fieri: sed nondum finis.
 Exsurget enim gens contra gentem, et regnum super regnum, et erunt terraemotus per loca, et fames. Initium dolorum haec.
 Videte autem vosmetipsos. Tradent enim vos in consiliis, et in synagogis vapulabitis, et ante praesides et reges stabitis propter me, in testimonium illis.
 Et in omnes gentes primum oportet praedicari Evangelium.
 Et cum duxerint vos tradentes, nolite praecogitare quid loquamini: sed quod datum vobis fuerit in illa hora, id loquimini: non enim vos estis loquentes, sed Spiritus Sanctus.
 Tradet autem frater fratrem in mortem, et pater filium: et consurgent filii in parentes, et morte afficient eos.
 Et eritis odio omnibus propter nomen meum. Qui autem sustinuerit in finem, hic salvus erit.
 Cum autem videritis abominationem desolationis stantem, ubi non debet, qui legit, intelligat: tunc qui in Iudaea sunt, fugiant in montes:
 et qui super tectum, ne descendat in domum, nec introeat ut tollat quid de domo sua:
 et qui in agro erit, non revertatur retro tollere vestimentum suum.
 Vae autem praegnantibus et nutrientibus in illis diebus.
 Orate vero ut hieme non fiant.
 Erunt enim dies illi tribulationes tales quales non fuerunt ab initio creaturae, quam condidit Deus usque nunc, neque fient.
 Et nisi breviasset Dominus dies, non fuisset salva omnis caro: sed propter electos, quos elegit, breviavit dies.
 Et tunc si quis vobis dixerit: Ecce hic est Christus, ecce illic, ne credideritis.
 Exsurgent enim pseudochristi et pseudoprophetae, et dabunt signa et portenta ad seducendos, si fieri potest, etiam electos.
 Vos ergo videte: ecce praedixi vobis omnia.
 Sed in illis diebus, post tribulationem illam, sol contenebrabitur, et luna non dabit splendorem suum:
 et stellae caeli erunt decidentes, et virtutes, quae in caelis sunt, movebuntur.
 Et tunc videbunt Filium hominis venientem in nubibus cum virtute multa et gloria.
 Et tunc mittet angelos suos, et congregabit electos suos a quatuor ventis, a summo terrae usque ad summum caeli.
 A ficu autem discite parabolam. Cum iam ramus eius tener fuerit, et nata fuerint folia, cognoscitis quia in proximo sit aestas:
 sic et vos cum videritis haec fieri, scitote quod in proximo sit, in ostiis.
 Amen dico vobis, quoniam non transibit generatio haec, donec omnia ista fiant.
 Caelum et terra transibunt, verba autem mea non transibunt.
 De die autem illo vel hora nemo scit, neque angeli in caelo, neque Filius, nisi Pater.
 Videte, vigilate, et orate: nescitis enim quando tempus sit.
 Sicut homo qui peregre profectus reliquit domum suam, et dedit servis suis potestatem cuiusque operis, et ianitori praecepit ut vigilet,
 vigilate ergo (nescitis enim quando dominus domus veniat: sero, an media nocte, an galli cantu, an mane),
 ne, cum venerit repente, inveniat vos dormientes.
 Quod autem vobis dico, omnibus dico: Vigilate.


Caput 14

 Erat autem Pascha et azyma post biduum: et quaerebant summi sacerdotes et scribae quomodo eum dolo tenerent, et occiderent.
 Dicebant autem: Non in die festo, ne forte tumultus fieret in populo.
 Et cum esset Bethaniae in domo Simonis leprosi, et recumberet, venit mulier habens alabastrum unguenti nardi spicati pretiosi: et fracto alabastro, effudit super caput eius.
 Erant autem quidam indigne ferentes intra semetipsos, et dicentes: Ut quid perditio ista unguenti facta est?
 poterat enim unguentum istud venundari plus quam trecentis denariis, et dari pauperibus. Et fremebant in eam.
 Iesus autem dixit: Sinite eam, quid illi molesti estis? Bonum opus operata est in me:
 semper enim pauperes habetis vobiscum: et cum volueritis, potestis illis benefacere: me autem non semper habetis.
 Quod habuit haec, fecit: praevenit ungere corpus meum in sepulturam.
 Amen dico vobis: Ubicumque praedicatum fuerit Evangelium istud in universo mundo, et quod fecit haec, narrabitur in memoriam eius.
 Et Iudas Iscariotes, unus de duodecim, abiit ad summos sacerdotes, ut proderet eum illis.
 Qui audientes gavisi sunt: et promiserunt ei pecuniam se daturos. Et quaerebat quomodo illum opportune traderet.
 Et primo die azymorum quando Pascha immolabant, dicunt ei discipuli: Quo vis eamus, et paremus tibi ut manduces Pascha?
 Et mittit duos ex discipulis suis, et dicit eis: Ite in civitatem, et occurret vobis homo lagenam aquae baiulans: sequimini eum,
 et quocumque introierit, dicite domino domus, quia magister dicit: Ubi est refectio mea, ubi Pascha cum discipulis meis manducem?
 Et ipse vobis demonstrabit coenaculum grande, stratum: et illic parate nobis.
 Et abierunt discipuli eius, et venerunt in civitatem: et invenerunt sicut dixerat illis, et paraverunt Pascha.
 Vespere autem facto, venit cum duodecim.
 Et discumbentibus eis, et manducantibus, ait Iesus: Amen dico vobis, quia unus ex vobis tradet me, qui manducat mecum.
 At illi coeperunt contristari, et dicere ei singulatim: Numquid ego?
 Qui ait illis: Unus ex duodecim, qui intingit mecum manum in catino.
 Et Filius quidem hominis vadit sicut scriptum est de eo: vae autem homini illi per quem Filius hominis tradetur! bonum erat ei, si non esset natus homo ille.
 Et manducantibus illis, accepit Iesus panem: et benedicens fregit, et dedit eis, et ait: Sumite, hoc est corpus meum.
 Et accepto calice, gratias agens dedit eis: et biberunt ex illo omnes.
 Et ait illis: Hic est sanguis meus novi testamenti, qui pro multis effundetur.
 Amen dico vobis, quia iam non bibam de hoc genimine vitis usque in diem illum, cum illud bibam novum in regno Dei.
 Et hymno dicto exierunt in montem Olivarum.
 Et ait eis Iesus: Omnes scandalizabimini in me in nocte ista: quia scriptum est: Percutiam pastorem, et dispergentur oves.
 Sed postquam resurrexero, praecedam vos in Galilaeam.
 Petrus autem ait illi: Et si omnes scandalizati fuerint in te, sed non ego.
 Et ait illi Iesus: Amen dico tibi, quia tu hodie in nocte hac, priusquam gallus vocem bis dederit, ter me es negaturus.
 At ille amplius loquebatur: Et si oportuerit me simul commori tibi, non te negabo. Similiter autem et omnes dicebant.
 Et veniunt in praedium, cui nomen Gethsemani. Et ait discipulis suis: Sedete hic donec orem.
 Et assumit Petrum, et Iacobum, et Ioannem secum: et coepit pavere et taedere.
 Et ait illis: Tristis est anima mea usque ad mortem: sustinete hic, et vigilate.
 Et cum processisset paululum, procidit super terram, et orabat ut, si fieri posset, transiret ab eo hora.
 Et dixit: Abba pater, omnia tibi possibilia sunt: transfer calicem hunc a me: sed non quod ego volo, sed quod tu.
 Et venit, et invenit eos dormientes. Et ait Petro: Simon, dormis? non potuisti una hora vigilare?
 vigilate et orate, ut non intretis in tentationem. Spiritus quidem promptus est, caro vero infirma.
 Et iterum abiens oravit, eumdem sermonem dicens.
 Et reversus, denuo invenit eos dormientes (erant enim oculi eorum gravati), et ignorabant quid responderent ei.
 Et venit tertio, et ait illis: Dormite iam, et requiescite. Sufficit: venit hora: ecce Filius hominis tradetur in manus peccatorum.
 Surgite, eamus: ecce qui me tradet, prope est.
 Et, adhuc eo loquente, venit Iudas Iscariotes unus de duodecim, et cum eo turba multa cum gladiis et lignis, a summis sacerdotibus, et scribis, et senioribus.
 Dederat autem traditor eius signum eis, dicens: Quemcumque osculatus fuero, ipse est, tenete eum, et ducite caute.
 Et cum venisset, statim accedens ad eum, ait: Ave Rabbi: et osculatus est eum.
 At illi manus iniecerunt in eum, et tenuerunt eum.
 Unus autem quidam de circumstantibus educens gladium, percussit servum summi sacerdotis, et amputavit illi auriculam.
 Et respondens Iesus, ait illis: Tamquam ad latronem existis cum gladiis et lignis comprehendere me?
 quotidie eram apud vos in templo docens, et non me tenuistis. Sed ut impleantur Scripturae.
 Tunc discipuli eius relinquentes eum, omnes fugerunt.
 Adolescens autem quidam sequebatur eum amictus sindone super nudo: et tenuerunt eum.
 At ille reiecta sindone, nudus profugit ab eis.
 Et adduxerunt Iesum ad summum sacerdotem: et convenerunt omnes sacerdotes, et scribae, et seniores.
 Petrus autem a longe secutus est eum usque intro in atrium summi sacerdotis: et sedebat cum ministris ad ignem, et calefaciebat se.
 Summi vero sacerdotes et omne concilium quaerebant adversus Iesum testimonium ut eum morti traderent: nec inveniebant.
 Multi enim testimonium falsum dicebant adversus eum: et convenientia testimonia non erant.
 Et quidam surgentes, falsum testimonium ferebant adversus eum, dicentes:
 Quoniam nos audivimus eum dicentem: Ego dissolvam templum hoc manu factum, et per triduum aliud non manu factum aedificabo.
 Et non erat conveniens testimonium illorum.
 Et exsurgens summus sacerdos in medium, interrogavit Iesum, dicens: Non respondes quidquam ad ea quae tibi obiiciuntur ab his?
 Ille autem tacebat, et nihil respondit. Rursum summus sacerdos interrogabat eum, et dixit ei: Tu es Christus Filius Dei benedicti?
 Iesus autem dixit illi: Ego sum: et videbitis Filium hominis sedentem a dextris virtutis Dei, et venientem cum nubibus caeli.
 Summus autem sacerdos scindens vestimenta sua, ait: Quid adhuc desideramus testes?
 Audistis blasphemiam: quid vobis videtur? Qui omnes condemnaverunt eum esse reum mortis.
 Et coeperunt quidam conspuere eum, et velare faciem eius, et colaphis eum caedere, et dicere ei: Prophetiza: et ministri alapis eum caedebant.
 Et cum esset Petrus in atrio deorsum, venit una ex ancillis summi sacerdotis:
 et cum vidisset Petrum calefacientem se, aspiciens illum, ait: Et tu cum Iesu Nazareno eras.
 At ille negavit, dicens: Neque scio, neque novi quid dicas. Et exiit foras ante atrium, et gallus cantavit.
 Rursus autem cum vidisset illum ancilla, coepit dicere circumstantibus: Quia hic ex illis est.
 At ille iterum negavit. Et post pusillum rursus qui astabant, dicebant Petro: Vere ex illis es: nam et Galilaeus es.
 Ille autem coepit anathematizare et iurare: Quia nescio hominem istum, quem dicitis.
 Et statim gallus iterum cantavit. Et recordatus est Petrus verbi quod dixerat ei Iesus: Priusquam gallus cantet bis, ter me negabis. Et coepit flere.


Caput 15

 Et confestim mane consilium facientes summi sacerdotes cum senioribus, et scribis, et universo concilio, vincientes Iesum, duxerunt, et tradiderunt Pilato.
 Et interrogavit eum Pilatus: Tu es rex Iudaeorum? At ille respondens, ait illi: Tu dicis.
 Et accusabant eum summi sacerdotes in multis.
 Pilatus autem rursum interrogavit eum, dicens: Non respondes quidquam? vide in quantis te accusant.
 Iesus autem amplius nihil respondit, ita ut miraretur Pilatus.
 Per diem autem festum solebat dimittere illis unum ex vinctis, quemcumque petissent.
 Erat autem qui dicebatur Barabbas, qui cum seditiosis erat vinctus, qui in seditione fecerat homicidium.
 Et cum ascendisset turba, coepit rogare, sicut semper faciebat illis.
 Pilatus autem respondit eis, et dixit: Vultis dimittam vobis regem Iudaeorum?
 Sciebat enim quod per invidiam tradidissent eum summi sacerdotes.
 Pontifices autem concitaverunt turbam, ut magis Barabbam dimitteret eis.
 Pilatus autem iterum respondens, ait illis: Quid ergo vultis faciam regi Iudaeorum?
 At illi iterum clamaverunt: Crucifige eum.
 Pilatus vero dicebat illis: Quid enim mali fecit? At illi magis clamabant: Crucifige eum.
 Pilatus autem volens populo satisfacere, dimisit illis Barabbam, et tradidit Iesum flagellis caesum, ut crucifigeretur.
 Milites autem duxerunt eum in atrium praetorii, et convocant totam cohortem,
 et induunt eum purpura, et imponunt ei plectentes spineam coronam.
 Et coeperunt salutare eum: Ave rex Iudaeorum.
 Et percutiebant caput eius arundine: et conspuebant eum, et ponentes genua, adorabant eum.
 Et postquam illuserunt ei, exuerunt illum purpura, et induerunt eum vestimentis suis: et educunt illum ut crucifigerent eum.
 Et angariaverunt praetereuntem quempiam, Simonem Cyrenaeum venientem de villa, patrem Alexandri et Rufi, ut tolleret crucem eius.
 Et perducunt illum in Golgotha locum: quod est interpretatum Calvariae locus.
 Et dabant ei bibere myrrhatum vinum: et non accepit.
 Et crucifigentes eum, diviserunt vestimenta eius, mittentes sortem super eis, quis quid tolleret.
 Erat autem hora tertia: et crucifixerunt eum.
 Et erat titulus causae eius inscriptus: Rex Iudaeorum.
 Et cum eo crucifigunt duos latrones: unum a dextris, et alium a sinistris eius.
 Et impleta est Scriptura, quae dicit: Et cum iniquis reputatus est.
 Et praetereuntes blasphemabant eum, moventes capita sua, et dicentes: Vah! qui destruis templum Dei, et in tribus diebus reaedificas,
 salvum fac temetipsum descendens de cruce.
 Similiter et summi sacerdotes illudentes, ad alterutrum cum scribis dicebant: Alios salvos fecit; seipsum non potest salvum facere.
 Christus rex Israel descendat nunc de cruce, ut videamus, et credamus. Et qui cum eo crucifixi erant, convitiabantur ei.
 Et facta hora sexta, tenebrae factae sunt per totam terram usque in horam nonam.
 Et hora nona exclamavit Iesus voce magna, dicens: Eloi, eloi, lamma sabacthani? quod est interpretatum: Deus meus, Deus meus, ut quid dereliquisti me?
 Et quidam de circumstantibus audientes, dicebant: Ecce Eliam vocat.
 Currens autem unus, et implens spongiam aceto, circumponensque calamo, potum dabat ei, dicens: Sinite, videamus si veniat Elias ad deponendum eum.
 Iesus autem emissa voce magna expiravit.
 Et velum templi scissum est in duo, a summo usque deorsum.
 Videns autem centurio, qui ex adverso stabat, quia sic clamans expirasset, ait: Vere hic homo Filius Dei erat.
 Erant autem et mulieres de longe aspicientes: inter quas erat Maria Magdalene, et Maria Iacobi minoris, et Ioseph mater, et Salome:
 et cum esset in Galilaea, sequebantur eum, et ministrabant ei, et aliae multae, quae simul cum eo ascenderant Ierosolymam.
 Et cum iam sero esset factum (quia erat parasceve, quod est ante sabbatum),
 venit Ioseph ab Arimathaea nobilis decurio, qui et ipse erat exspectans regnum Dei, et audacter introivit ad Pilatum, et petiit corpus Iesu.
 Pilatus autem mirabatur si iam obiisset. Et accersito centurione, interrogavit eum si iam mortuus esset.
 Et cum cognovisset a centurione, donavit corpus Ioseph.
 Ioseph autem mercatus sindonem, et deponens eum involvit sindone, et posuit eum in monumento quod erat excisum de petra, et advolvit lapidem ad ostium monumenti.
 Maria autem Magdalene et Maria Ioseph aspiciebant ubi poneretur.


Caput 16

 Et cum transisset sabbatum, Maria Magdalene, et Maria Iacobi, et Salome emerunt aromata ut venientes ungerent Iesum.
 Et valde mane una sabbatorum, veniunt ad monumentum, orto iam sole.
 Et dicebant ad invicem: Quis revolvet nobis lapidem ab ostio monumenti?
 Et respicientes viderunt revolutum lapidem. Erat quippe magnus valde.
 Et introeuntes in monumentum viderunt iuvenem sedentem in dextris, coopertum stola candida, et obstupuerunt.
 Qui dicit illis: Nolite expavescere: Iesum quaeritis Nazarenum, crucifixum: surrexit, non est hic, ecce locus ubi posuerunt eum.
 Sed ite, dicite discipulis eius, et Petro, quia praecedit vos in Galilaeam: ibi eum videbitis, sicut dixit vobis.
 At illae exeuntes, fugerunt de monumento: invaserat enim eas tremor et pavor: et nemini quidquam dixerunt: timebant enim.
 Surgens autem mane prima sabbati, apparuit primo Mariae Magdalene, de qua eiecerat septem daemonia.
 Illa vadens nuntiavit his, qui cum eo fuerant, lugentibus et flentibus.
 Et illi audientes quia viveret, et visus esset ab ea, non crediderunt.
 Post haec autem duobus ex his ambulantibus ostensus est in alia effigie, euntibus in villam:
 et illi euntes nuntiaverunt ceteris: nec illis crediderunt.
 Novissime recumbentibus illis undecim apparuit: et exprobravit incredulitatem eorum et duritiam cordis: quia iis, qui viderant eum resurrexisse, non crediderunt.
 Et dixit eis: Euntes in mundum universum praedicate Evangelium omni creaturae.
 Qui crediderit, et baptizatus fuerit, salvus erit: qui vero non crediderit, condemnabitur.
 Signa autem eos qui crediderint, haec sequentur: in nomine meo daemonia eiicient: linguis loquentur novis:
 serpentes tollent: et si mortiferum quid biberint, non eis nocebit: super aegros manus imponent, et bene habebunt.
 Et Dominus quidem Iesus postquam locutus est eis, assumptus est in caelum, et sedet a dextris Dei.
 Illi autem profecti praedicaverunt ubique, Domino cooperante, et sermonem confirmante, sequentibus signis.


Evangelium secundum Lucam



Caput 1

 Quoniam quidem multi conati sunt ordinare narrationem, quae in nobis completae sunt, rerum:
 sicut tradiderunt nobis, qui ab initio ipsi viderunt, et ministri fuerunt sermonis:
 visum est et mihi, assecuto omnia a principio diligenter, ex ordine tibi scribere, optime Theophile,
 ut cognoscas eorum verborum, de quibus eruditus es, veritatem.
 Fuit in diebus Herodis, regis Iudaeae, sacerdos quidam nomine Zacharias de vice Abia, et uxor illius de filiabus Aaron, et nomen eius Elisabeth.
 Erant autem iusti ambo ante Deum, incedentes in omnibus mandatis et iustificationibus Domini sine querela.
 Et non erat illis filius, eo quod esset Elisabeth sterilis, et ambo processissent in diebus suis.
 Factum est autem, cum sacerdotio fungeretur in ordine vicis suae ante Deum,
 secundum consuetudinem sacerdotii, sorte exiit ut incensum poneret, ingressus in templum Domini:
 et omnis multitudo populi erat orans foris hora incensi.
 Apparuit autem illi angelus Domini, stans a dextris altaris incensi.
 Et Zacharias turbatus est videns, et timor irruit super eum.
 Ait autem ad illum angelus: Ne timeas, Zacharia, quoniam exaudita est deprecatio tua: et uxor tua Elisabeth pariet tibi filium, et vocabis nomen eius Ioannem:
 et erit gaudium tibi, et exsultatio, et multi in nativitate eius gaudebunt:
 erit enim magnus coram Domino: et vinum et siceram non bibet, et Spiritu Sancto replebitur adhuc ex utero matris suae:
 et multos filiorum Israel convertet ad Dominum Deum ipsorum:
 et ipse praecedet ante illum in spiritu et virtute Eliae: ut convertat corda patrum in filios, et incredulos ad prudentiam iustorum, parare Domino plebem perfectam.
 Et dixit Zacharias ad angelum: Unde hoc sciam? ego enim sum senex, et uxor mea processit in diebus suis.
 Et respondens angelus dixit ei: Ego sum Gabriel, qui asto ante Deum: et missus sum loqui ad te, et haec tibi evangelizare.
 Et ecce eris tacens, et non poteris loqui usque in diem quo haec fiant, pro eo quod non credidisti verbis meis, quae implebuntur in tempore suo.
 Et erat plebs exspectans Zachariam: et mirabantur quod tardaret ipse in templo.
 Egressus autem non poterat loqui ad illos, et cognoverunt quod visionem vidisset in templo. Et ipse erat innuens illis, et permansit mutus.
 Et factum est, ut impleti sunt dies officii eius, abiit in domum suam:
 post hos autem dies concepit Elisabeth uxor eius, et occultabat se mensibus quinque, dicens:
 Quia sic fecit mihi Dominus in diebus, quibus respexit auferre opprobrium meum inter homines.
 In mense autem sexto, missus est angelus Gabriel a Deo in civitatem Galilaeae, cui nomen Nazareth,
 ad virginem desponsatam viro, cui nomen erat Ioseph, de domo David: et nomen virginis Maria.
 Et ingressus angelus ad eam dixit: Ave gratia plena: Dominus tecum: benedicta tu in mulieribus.
 Quae cum audisset, turbata est in sermone eius, et cogitabat qualis esset ista salutatio.
 Et ait angelus ei: Ne timeas, Maria: invenisti enim gratiam apud Deum.
 Ecce concipies in utero, et paries filium, et vocabis nomen eius Iesum:
 hic erit magnus, et Filius Altissimi vocabitur, et dabit illi Dominus Deus sedem David patris eius: et regnabit in domo Iacob in aeternum,
 et regni eius non erit finis.
 Dixit autem Maria ad angelum: Quomodo fiet istud, quoniam virum non cognosco?
 Et respondens angelus dixit ei: Spiritus Sanctus superveniet in te, et virtus Altissimi obumbrabit tibi. Ideoque et quod nascetur ex te sanctum, vocabitur Filius Dei.
 Et ecce Elisabeth cognata tua, et ipsa concepit filium in senectute sua: et hic mensis sextus est illi, quae vocatur sterilis:
 quia non erit impossibile apud Deum omne verbum.
 Dixit autem Maria: Ecce ancilla Domini: fiat mihi secundum verbum tuum. Et discessit ab illa angelus.
 Exsurgens autem Maria in diebus illis, abiit in montana cum festinatione, in civitatem Iuda:
 et intravit in domum Zachariae, et salutavit Elisabeth.
 Et factum est, ut audivit salutationem Mariae Elisabeth, exsultavit infans in utero eius: et repleta est Spiritu Sancto Elisabeth:
 et exclamavit voce magna, et dixit: Benedicta tu inter mulieres, et benedictus fructus ventris tui.
 Et unde hoc mihi, ut veniat mater Domini mei ad me?
 Ecce enim ut facta est vox salutationis tuae in auribus meis, exsultavit in gaudio infans in utero meo.
 Et beata, quae credidisti, quoniam perficientur ea, quae dicta sunt tibi a Domino.
 Et ait Maria: Magnificat anima mea Dominum:
 et exsultavit spiritus meus in Deo salutari meo.
 Quia respexit humilitatem ancillae suae: ecce enim ex hoc beatam me dicent omnes generationes,
 quia fecit mihi magna qui potens est: et sanctum nomen eius,
 et misericordia eius a progenie in progenies timentibus eum.
 Fecit potentiam in brachio suo: dispersit superbos mente cordis sui.
 Deposuit potentes de sede, et exaltavit humiles.
 Esurientes implevit bonis: et divites dimisit inanes.
 Suscepit Israel puerum suum, recordatus misericordiae suae:
 sicut locutus est ad patres nostros, Abraham et semini eius in saecula.
 Mansit autem Maria cum illa quasi mensibus tribus: et reversa est in domum suam.
 Elisabeth autem impletum est tempus pariendi, et peperit filium.
 Et audierunt vicini et cognati eius quia magnificavit Dominus misericordiam suam cum illa, et congratulabantur ei.
 Et factum est in die octavo, venerunt circumcidere puerum, et vocabant eum nomine patris sui Zachariam.
 Et respondens mater eius, dixit: Nequaquam, sed vocabitur Ioannes.
 Et dixerunt ad illam: Quia nemo est in cognatione tua, qui vocetur hoc nomine.
 Innuebant autem patri eius, quem vellet vocari eum.
 Et postulans pugillarem scripsit, dicens: Ioannes est nomen eius. Et mirati sunt universi.
 Apertum est autem illico os eius, et lingua eius, et loquebatur benedicens Deum.
 Et factus est timor super omnes vicinos eorum: et super omnia montana Iudaeae divulgabantur omnia verba haec:
 et posuerunt omnes qui audierant in corde suo, dicentes: Quis, putas, puer iste erit? etenim manus Domini erat cum illo.
 Et Zacharias pater eius repletus est Spiritu Sancto: et prophetavit, dicens:
 Benedictus Dominus Deus Israel, quia visitavit, et fecit redemptionem plebis suae:
 et erexit cornu salutis nobis in domo David pueri sui,
 sicut locutum est per os sanctorum, qui a saeculo sunt, prophetarum eius:
 salutem ex inimicis nostris, et de manu omnium qui oderunt nos:
 ad faciendam misericordiam cum patribus nostris: et memorari testamenti sui sancti:
 iusiurandum, quod iuravit ad Abraham patrem nostrum, daturum se nobis
 ut sine timore, de manu inimicorum nostrorum liberati, serviamus illi
 in sanctitate et iustitia coram ipso, omnibus diebus nostris.
 Et tu puer, propheta Altissimi vocaberis: praeibis enim ante faciem Domini parare vias eius,
 ad dandam scientiam salutis plebi eius in remissionem peccatorum eorum
 per viscera misericordiae Dei nostri, in quibus visitavit nos, oriens ex alto:
 illuminare his qui in tenebris et in umbra mortis sedent: ad dirigendos pedes nostros in viam pacis.
 Puer autem crescebat, et confortabatur spiritu: et erat in desertis usque in diem ostensionis suae ad Israel.


Caput 2

 Factum est autem in diebus illis, exiit edictum a Caesare Augusto ut describeretur universus orbis.
 Haec descriptio prima facta est a praeside Syriae Cyrino:
 et ibant omnes ut profiterentur singuli in suam civitatem.
 Ascendit autem et Ioseph a Galilaea de civitate Nazareth in Iudaeam, in civitatem David, quae vocatur Bethlehem: eo quod esset de domo et familia David,
 ut profiteretur cum Maria desponsata sibi uxore praegnante.
 Factum est autem, cum essent ibi, impleti sunt dies ut pareret.
 Et peperit filium suum primogenitum, et pannis eum involvit, et reclinavit eum in praesepio: quia non erat eis locus in diversorio.
 Et pastores erant in regione eadem vigilantes, et custodientes vigilias noctis super gregem suum.
 Et ecce angelus Domini stetit iuxta illos, et claritas Dei circumfulsit illos, et timuerunt timore magno.
 Et dixit illis angelus: Nolite timere: ecce enim evangelizo vobis gaudium magnum, quod erit omni populo:
 quia natus est vobis hodie Salvator, qui est Christus Dominus, in civitate David.
 Et hoc vobis signum: invenietis infantem pannis involutum, et positum in praesepio.
 Et subito facta est cum angelo multitudo militiae caelestis laudantium Deum, et dicentium:
 Gloria in altissimis Deo, et in terra pax hominibus bonae voluntatis.
 Et factum est, ut discesserunt ab eis angeli in caelum: pastores loquebantur ad invicem: Transeamus usque Bethlehem, et videamus hoc verbum, quod factum est, quod Dominus ostendit nobis.
 Et venerunt festinantes: et invenerunt Mariam, et Ioseph, et infantem positum in praesepio.
 Videntes autem cognoverunt de verbo, quod dictum erat illis de puero hoc.
 Et omnes qui audierunt, mirati sunt: et de his quae dicta erant a pastoribus ad ipsos.
 Maria autem conservabat omnia verba haec, conferens in corde suo.
 Et reversi sunt pastores glorificantes et laudantes Deum in omnibus quae audierant et viderant, sicut dictum est ad illos.
 Et postquam consummati sunt dies octo, ut circumcideretur puer, vocatum est nomen eius Iesus, quod vocatum est ab angelo priusquam in utero conciperetur.
 Et postquam impleti sunt dies purgationis eius secundum legem Moysi, tulerunt illum in Ierusalem, ut sisterent eum Domino,
 sicut scriptum est in lege Domini: Quia omne masculinum adaperiens vulvam, sanctum Domino vocabitur:
 et ut darent hostiam secundum quod dictum est in lege Domini, par turturum, aut duos pullos columbarum.
 Et ecce homo erat in Ierusalem, cui nomen Simeon, et homo iste iustus, et timoratus, exspectans consolationem Israel: et Spiritus Sanctus erat in eo.
 Et responsum acceperat a Spiritu Sancto, non visurum se mortem, nisi prius videret Christum Domini.
 Et venit in spiritu in templum. Et cum inducerent puerum Iesum parentes eius, ut facerent secundum consuetudinem legis pro eo,
 et ipse accepit eum in ulnas suas: et benedixit Deum, et dixit:
 Nunc dimittis servum tuum Domine, secundum verbum tuum in pace:
 quia viderunt oculi mei salutare tuum,
 quod parasti ante faciem omnium populorum:
 lumen ad revelationem gentium, et gloriam plebis tuae Israel.
 Et erat pater eius et mater mirantes super his quae dicebantur de illo.
 Et benedixit illis Simeon, et dixit ad Mariam matrem eius: Ecce positus est hic in ruinam et in resurrectionem multorum in Israel, et in signum cui contradicetur:
 et tuam ipsius animam pertransibit gladius ut revelentur ex multis cordibus cogitationes.
 Et erat Anna prophetissa, filia Phanuel, de tribu Aser: haec processerat in diebus multis, et vixerat cum viro suo annis septem a virginitate sua.
 Et haec vidua usque ad annos octoginta quatuor: quae non discedebat de templo, ieiuniis et obsecrationibus serviens nocte ac die.
 Et haec, ipsa hora superveniens, confitebatur Domino: et loquebatur de illo omnibus, qui exspectabant redemptionem Israel.
 Et ut perfecerunt omnia secundum legem Domini, reversi sunt in Galilaeam in civitatem suam Nazareth.
 Puer autem crescebat, et confortabatur plenus sapientia: et gratia Dei erat in illo.
 Et ibant parentes eius per omnes annos in Ierusalem, in die solemni Paschae.
 Et cum factus esset annorum duodecim, ascendentibus illis Ierosolymam secundum consuetudinem diei festi,
 consummatisque diebus, cum redirent, remansit puer Iesus in Ierusalem, et non cognoverunt parentes eius.
 Existimantes autem illum esse in comitatu, venerunt iter diei, et requirebant eum inter cognatos et notos.
 Et non invenientes, regressi sunt in Ierusalem, requirentes eum.
 Et factum est, post triduum invenerunt illum in templo sedentem in medio doctorum, audientem illos, et interrogantem eos.
 Stupebant autem omnes qui eum audiebant, super prudentia et responsis eius.
 Et videntes admirati sunt. Et dixit mater eius ad illum: Fili, quid fecisti nobis sic? ecce pater tuus et ego dolentes quaerebamus te.
 Et ait ad illos: Quid est quod me quaerebatis? nesciebatis quia in his quae Patris mei sunt, oportet me esse?
 Et ipsi non intellexerunt verbum quod locutus est ad eos.
 Et descendit cum eis, et venit Nazareth: et erat subditus illis. Et mater eius conservabat omnia verba haec in corde suo.
 Et Iesus proficiebat sapientia, et aetate, et gratia apud Deum et homines.


Caput 3

 Anno autem quintodecimo imperii Tiberii Caesaris, procurante Pontio Pilato Iudaeam, tetrarcha autem Galiaeae Herode, Philippo autem fratre eius tetrarcha Ituraeae, et Trachonitidis regionis, et Lysania Abilinae tetrarcha,
 sub principibus sacerdotum Anna et Caipha: factum est verbum Domini super Ioannem, Zachariae filium, in deserto.
 Et venit in omnem regionem Iordanis, praedicans baptismum poenitentiae in remissionem peccatorum,
 sicut scriptum est in libro sermonum Isaiae prophetae: Vox clamantis in deserto: Parate viam Domini; rectas facite semitas eius:
 omnis vallis implebitur, et omnis mons, et collis humiliabitur: et erunt prava in directa, et aspera in vias planas:
 et videbit omnis caro salutare Dei.
 Dicebat ergo ad turbas quae exibant ut baptizarentur ab ipso: Genimina viperarum, quis ostendit vobis fugere a ventura ira?
 Facite ergo fructus dignos poenitentiae, et ne coeperitis dicere: Patrem habemus Abraham. Dico enim vobis quia potens est Deus de lapidibus istis suscitare filios Abrahae.
 Iam enim securis ad radicem arborum posita est. Omnis ergo arbor non faciens fructum bonum, excidetur, et in ignem mittetur.
 Et interrogabant eum turbae, dicentes: Quid ergo faciemus?
 Respondens autem dicebat illis: Qui habet duas tunicas, det non habenti: et qui habet escas, similiter faciat.
 Venerunt autem et publicani ut baptizarentur, et dixerunt ad illum: Magister, quid faciemus?
 At ille dixit ad eos: Nihil amplius, quam quod constitutum est vobis, faciatis.
 Interrogabant autem eum et milites, dicentes: Quid faciemus et nos? Et ait illis: Neminem concutiatis, neque calumniam faciatis: et contenti estote stipendiis vestris.
 Existimante autem populo, et cogitantibus omnibus in cordibus suis de Ioanne, ne forte ipse esset Christus,
 respondit Ioannes, dicens omnibus: Ego quidem aqua baptizo vos: veniet autem fortior me, cuius non sum dignus solvere corrigiam calceamentorum eius: ipse vos baptizabit in Spiritu Sancto et igni:
 cuius ventilabrum in manu eius, et purgabit aream suam, et congregabit triticum in horreum suum, paleas autem comburet igni inextinguibili.
 Multa quidem et alia exhortans evangelizabat populo.
 Herodes autem tetrarcha cum corriperetur ab illo de Herodiade uxore fratris sui, et de omnibus malis quae fecit Herodes,
 adiecit et hoc super omnia, et inclusit Ioannem in carcere.
 Factum est autem cum baptizaretur omnis populus, et Iesu baptizato, et orante, apertum est caelum:
 et descendit Spiritus Sanctus corporali specie sicut columba in ipsum: et vox de caelo facta est: Tu es filius meus dilectus, in te complacui mihi.
 Et ipse Iesus erat incipiens quasi annorum triginta, ut putabatur, filius Ioseph, qui fuit Heli, qui fuit Mathat,
 qui fuit Levi, qui fuit Melchi, qui fuit Ianne, qui fuit Ioseph,
 qui fuit Mathathiae, qui fuit Amos, qui fuit Nahum, qui fuit Hesli, qui fuit Nagge,
 qui fuit Mahath, qui fuit Mathathiae, qui fuit Semei, qui fuit Ioseph, qui fuit Iuda,
 qui fuit Ioanna, qui fuit Resa, qui fuit Zorobabel, qui fuit Salatheil, qui fuit Neri,
 qui fuit Melchi, qui fuit Addi, qui fuit Cosan, qui fuit Elmadan, qui fuit Her,
 qui fuit Iesu, qui fuit Eliezer, qui fuit Iorim, qui fuit Mathat, qui fuit Levi,
 qui fuit Simeon, qui fuit Iuda, qui fuit Ioseph, qui fuit Iona, qui fuit Eliakim,
 qui fuit Melea, qui fuit Menna, qui fuit Mathatha, qui fuit Natham, qui fuit David,
 qui fuit Iesse, qui fuit Obed, qui fuit Booz, qui fuit Salmon, qui fuit Naasson,
 qui fuit Aminadab, qui fuit Aram, qui fuit Esron, qui fuit Phares, qui fuit Iudae,
 qui fuit Iacob, qui fuit Isaac, qui fuit Abrahae, qui fuit Thare, qui fuit Nachor,
 qui fuit Sarug, qui fuit Ragau, qui fuit Phaleg, qui fuit Heber, qui fuit Sale,
 qui fuit Cainan, qui fuit Arphaxad, qui fuit Sem, qui fuit Noe, qui fuit Lamech,
 qui fuit Methusale, qui fuit Henoch, qui fuit Iared, qui fuit Malaleel, qui fuit Cainan,
 qui fuit Henos, qui fuit Seth, qui fuit Adam, qui fuit Dei.


Caput 4

 Iesus autem plenus Spiritu Sancto regressus est a Iordane: et agebatur a Spiritu in desertum
 diebus quadraginta, et tentabatur a diabolo. Et nihil manducavit in diebus illis: et consummatis illis esuriit.
 Dixit autem illi diabolus: Si Filius Dei es, dic lapidi huic ut panis fiat.
 Et respondit ad illum Iesus: Scriptum est: Quia non in solo pane vivit homo, sed in omni verbo Dei.
 Et duxit illum diabolus in montem excelsum, et ostendit illi omnia regna orbis terrae in momento temporis,
 et ait illi: Tibi dabo potestatem hanc universam, et gloriam illorum: quia mihi tradita sunt, et cui volo do illa.
 Tu ergo si adoraveris coram me, erunt tua omnia.
 Et respondens Iesus, dixit illi: Scriptum est: Dominum Deum tuum adorabis, et illi soli servies.
 Et duxit illum in Ierusalem, et statuit eum super pinnam templi, et dixit illi: Si Filius Dei es, mitte te hinc deorsum.
 Scriptum est enim quod angelis suis mandavit de te, ut conservent te:
 et quia in manibus tollent te, ne forte offendas ad lapidem pedem tuum.
 Et respondens Iesus, ait illi: Dictum est: Non tentabis Dominum Deum tuum.
 Et consummata omni tentatione, diabolus recessit ab illo, usque ad tempus.
 Et regressus est Iesus in virtute Spiritus in Galilaeam, et fama exiit per universam regionem de illo.
 Et ipse docebat in synagogis eorum, et magnificabatur ab omnibus.
 Et venit Nazareth, ubi erat nutritus, et intravit secundum consuetudinem suam die sabbati in synagogam, et surrexit legere.
 Et traditus est illi liber Isaiae prophetae. Et ut revolvit librum, invenit locum ubi scriptum erat:
 Spiritus Domini super me: propter quod unxit me, evangelizare pauperibus misit me, sanare contritos corde,
 praedicare captivis remissionem, et caecis visum, dimittere confractos in remissionem, praedicare annum Domini acceptum et diem retributionis.
 Et cum plicuisset librum, reddit ministro, et sedit. Et omnium in synagoga oculi erant intendentes in eum.
 Coepit autem dicere ad illos: Quia hodie impleta est haec scriptura in auribus vestris.
 Et omnes testimonium illi dabant: et mirabantur in verbis gratiae, quae procedebant de ore ipsius, et dicebant: Nonne hic est filius Ioseph?
 Et ait illis: Utique dicetis mihi hanc similitudinem: Medice cura teipsum: quanta audivimus facta in Capharnaum, fac et hic in patria tua.
 Ait autem: Amen dico vobis, quia nemo propheta acceptus est in patria sua.
 In veritate dico vobis, multae viduae erant in diebus Eliae in Israel, quando clausum est caelum annis tribus et mensibus sex, cum facta esset fames magna in omni terra:
 et ad nullam illarum missus est Elias, nisi in Sarepta Sidoniae, ad mulierem viduam.
 Et multi leprosi erant in Israel sub Eliseo propheta: et nemo eorum mundatus est nisi Naaman Syrus.
 Et repleti sunt omnes in synagoga ira, haec audientes.
 Et surrexerunt, et eiecerunt illum extra civitatem: et duxerunt illum usque ad supercilium montis, super quem civitas illorum erat aedificata, ut praecipitarent eum.
 Ipse autem transiens per medium illorum, ibat.
 Et descendit in Capharnaum civitatem Galilaeae, ibique docebat illos sabbatis.
 Et stupebant in doctrina eius, quia in potestate erat sermo ipsius.
 Et in synagoga erat homo habens daemonium immundum, et exclamavit voce magna,
 dicens: Sine, quid nobis et tibi, Iesu Nazarene? venisti perdere nos? scio te quis sis, Sanctus Dei.
 Et increpavit illum Iesus, dicens: Obmutesce, et exi ab eo. Et cum proiecisset illum daemonium in medium, exiit ab illo, nihilque illum nocuit.
 Et factus est pavor in omnibus, et colloquebantur ad invicem, dicentes: Quod est hoc verbum, quia in potestate et virtute imperat immundis spiritibus, et exeunt?
 Et divulgabatur fama de illo in omnem locum regionis.
 Surgens autem Iesus de synagoga, introivit in domum Simonis. Socrus autem Simonis tenebatur magnis febribus: et rogaverunt illum pro ea.
 Et stans super illam imperavit febri: et dimisit illam. Et continuo surgens, ministrabat illis.
 Cum autem sol occidisset, omnes qui habebant infirmos variis languoribus, ducebant illos ad eum. At ille singulis manus imponens, curabat eos.
 Exibant autem daemonia a multis clamantia, et dicentia: Quia tu es Filius Dei: et increpans non sinebat ea loqui: quia sciebant ipsum esse Christum.
 Facta autem die egressus ibat in desertum locum, et turbae requirebant eum, et venerunt usque ad ipsum: et detinebant illum ne discederet ab eis.
 Quibus ille ait: Quia et aliis civitatibus oportet me evangelizare regnum Dei: quia ideo missus sum.
 Et erat praedicans in synagogis Galilaeae.


Caput 5

 Factum est autem, cum turbae irruerunt in eum ut audirent verbum Dei, et ipse stabat secus stagnum Genesareth.
 Et vidit duas naves stantes secus stagnum: piscatores autem descenderant, et lavabant retia.
 Ascendens autem in unam navim, quae erat Simonis, rogavit eum a terra reducere pusillum. Et sedens docebat de navicula turbas.
 Ut cessavit autem loqui, dixit ad Simonem: Duc in altum, et laxate retia vestra in capturam.
 Et respondens Simon, dixit illi: Praeceptor, per totam noctem laborantes nihil cepimus: in verbo autem tuo laxabo rete.
 Et cum hoc fecissent, concluserunt piscium multitudinem copiosam: rumpebatur autem rete eorum.
 Et annuerunt sociis, qui erant in alia navi, ut venirent, et adiuvarent eos. Et venerunt, et impleverunt ambas naviculas, ita ut pene mergerentur.
 Quod cum videret Simon Petrus, procidit ad genua Iesu, dicens: Exi a me, quia homo peccator sum, Domine.
 Stupor enim circumdederat eum, et omnes qui cum illo erant, in captura piscium, quam ceperant:
 similiter autem Iacobum et Ioannem, filios Zebedaei, qui erant socii Simonis. Et ait ad Simonem Iesus: Noli timere: ex hoc iam homines eris capiens.
 Et subductis ad terram navibus, relictis omnibus, secuti sunt eum.
 Et factum est, cum esset in una civitatum, et ecce vir plenus lepra, et videns Iesum, et procidens in faciem, rogavit eum, dicens: Domine, si vis, potes me mundare.
 Et extendens manum, tetigit eum dicens: Volo: mundare. Et confestim lepra discessit ab illo.
 Et ipse praecepit illi ut nemini diceret: sed, Vade, ostende te sacerdoti, et offer pro emundatione tua, sicut praecepit Moyses, in testimonium illis.
 Perambulabat autem magis sermo de illo: et conveniebant turbae multae ut audirent, et curarentur ab infirmitatibus suis.
 Ipse autem secedebat in desertum, et orabat.
 Et factum est in una dierum, et ipse sedebat docens. Et erant pharisaei sedentes, et legis doctores, qui venerant ex omni castello Galilaeae, et Iudaeae, et Ierusalem: et virtus Domini erat ad sanandum eos.
 Et ecce viri portantes in lecto hominem, qui erat paralyticus: et quaerebant eum inferre, et ponere ante eum.
 Et non invenientes qua parte illum inferrent prae turba, ascenderunt supra tectum, et per tegulas summiserunt eum cum lecto in medium ante Iesum.
 Quorum fidem ut vidit, dixit: Homo, remittuntur tibi peccata tua.
 Et coeperunt cogitare scribae et pharisaei, dicentes: Quis est hic, qui loquitur blasphemias? quis potest dimittere peccata, nisi solus Deus?
 Ut cognovit autem Iesus cogitationes eorum, respondens, dixit ad illos: Quid cogitatis in cordibus vestris?
 Quid est facilius dicere: Dimittuntur tibi peccata: an dicere: Surge, et ambula?
 Ut autem sciatis quia Filius hominis habet potestatem in terra dimittendi peccata, (ait paralytico) tibi dico, surge, tolle lectum tuum, et vade in domum tuam.
 Et confestim consurgens coram illis, tulit lectum in quo iacebat: et abiit in domum suam, magnificans Deum.
 Et stupor apprehendit omnes, et magnificabant Deum. Et repleti sunt timore, dicentes: Quia vidimus mirabilia hodie.
 Et post haec exiit, et vidit publicanum nomine Levi, sedentem ad telonium, et ait illi: Sequere me.
 Et relictis omnibus, surgens secutus est eum.
 Et fecit ei convivium magnum Levi in domo sua: et erat turba multa publicanorum, et aliorum qui cum illis erant discumbentes.
 Et murmurabant pharisaei et scribae eorum, dicentes ad discipulos eius: Quare cum publicanis et peccatoribus manducatis et bibitis?
 Et respondens Iesus, dixit ad illos: Non egent qui sani sunt medico, sed qui male habent.
 Non veni vocare iustos, sed peccatores ad poenitentiam.
 At illi dixerunt ad eum: Quare discipuli Ioannis ieiunant frequenter, et obsecrationes faciunt, similiter et pharisaeorum: tui autem edunt et bibunt?
 Quibus ipse ait: Numquid potestis filios sponsi, dum cum illis est sponsus, facere ieiunare?
 Venient autem dies, cum ablatus fuerit ab illis sponsus: tunc ieiunabunt in illis diebus.
 Dicebat autem et similitudinem ad illos: Quia nemo commissuram a novo vestimento immittit in vestimentum vetus: alioquin et novum rumpit, et veteri non convenit commissura a novo.
 Et nemo mittit vinum novum in utres veteres: alioquin rumpet vinum novum utres, et ipsum effundetur, et utres peribunt:
 sed vinum novum in utres novos mittendum est, et utraque conservantur.
 Et nemo bibens vetus, statim vult novum: dicit enim: Vetus melius est.


Caput 6

 Factum est autem in sabbato secundo, primo, cum transiret per sata, vellebant discipuli eius spicas, et manducabant confricantes manibus.
 Quidam autem pharisaeorum, dicebant illis: Quid facitis quod non licet in sabbatis?
 Et respondens Iesus ad eos, dixit: Nec hoc legistis quod fecit David, cum esurisset ipse, et qui cum illo erant?
 quomodo intravit in domum Dei, et panes propositionis sumpsit, et manducavit, et dedit his qui cum ipso erant: quos non licet manducare nisi tantum sacerdotibus?
 Et dicebat illis: Quia dominus est Filius hominis etiam sabbati.
 Factum est autem in alio sabbato, ut intraret in synagogam, et doceret. Et erat ibi homo, et manus eius dextra erat arida.
 Observabant autem scribae et pharisaei si in sabbato curaret, ut invenirent unde accusarent eum.
 Ipse vero sciebat cogitationes eorum: et ait homini qui habebat manum aridam: Surge, et sta in medium. Et surgens stetit.
 Ait autem ad illos Iesus: Interrogo vos si licet sabbatis benefacere, an male: animam salvam facere, an perdere?
 Et circumspectis omnibus dixit homini: Extende manum tuam. Et extendit: et restituta est manus eius.
 Ipsi autem repleti sunt insipientia, et colloquebantur ad invicem, quidnam facerent Iesu.
 Factum est autem in illis diebus, exiit in montem orare, et erat pernoctans in oratione Dei.
 Et cum dies factus esset, vocavit discipulos suos: et elegit duodecim ex ipsis (quos et apostolos nominavit):
 Simonem, quem cognominavit Petrum, et Andream fratrem eius, Iacobum, et Ioannem, Philippum, et Bartholomaeum,
 Matthaeum, et Thomam, Iacobum Alphaei, et Simonem, qui vocatur Zelotes,
 et Iudam Iacobi, et Iudam Iscariotem, qui fuit proditor.
 Et descendens cum illis, stetit in loco campestri, et turba discipulorum eius, et multitudo copiosa plebis ab omni Iudaea, et Ierusalem, et maritima, et Tyri, et Sidonis,
 qui venerant ut audirent eum, et sanarentur a languoribus suis. Et qui vexabantur a spiritibus immundis, curabantur.
 Et omnis turba quaerebat eum tangere: quia virtus de illo exibat, et sanabat omnes.
 Et ipse elevatis oculis in discipulis suis, dicebat: Beati pauperes, quia vestrum est regnum Dei.
 Beati qui nunc esuritis, quia saturabimini. Beati qui nunc fletis, quia ridebitis.
 Beati eritis cum vos oderint homines, et cum separaverint vos, et exprobraverint, et eiicerint nomen vestrum tamquam malum propter Filium hominis.
 Gaudete in illa die, et exsultate: ecce enim merces vestra multa est in caelo: secundum haec enim faciebant prophetis patres eorum.
 Verumtamen vae vobis divitibus, quia habetis consolationem vestram.
 Vae vobis, qui saturati estis: quia esurietis. Vae vobis, qui ridetis nunc: quia lugebitis et flebitis.
 Vae cum benedixerint vobis homines: secundum haec enim faciebant pseudoprophetis patres eorum.
 Sed vobis dico, qui auditis: diligite inimicos vestros, benefacite his qui oderunt vos.
 Benedicite maledicentibus vobis, et orate pro calumniantibus vos.
 Et qui te percutit in maxillam, praebe et alteram. Et ab eo qui aufert tibi vestimentum, etiam tunicam noli prohibere.
 Omni autem petenti te, tribue: et qui aufert quae tua sunt, ne repetas.
 Et prout vultis ut faciant vobis homines, et vos facite illis similiter.
 Et si diligitis eos qui vos diligunt, quae vobis est gratia? nam et peccatores diligentes se diligunt.
 Et si benefeceritis his qui vobis benefaciunt, quae vobis est gratia? siquidem et peccatores hoc faciunt.
 Et si mutuum dederitis his a quibus speratis recipere, quae gratia est vobis? nam et peccatores peccatoribus foenerantur, ut recipiant aequalia.
 Verumtamen diligite inimicos vestros: benefacite, et mutuum date, nihil inde sperantes: et erit merces vestra multa, et eritis filii Altissimi, quia ipse benignus est super ingratos et malos.
 Estote ergo misericordes sicut et Pater vester misericors est.
 Nolite iudicare, et non iudicabimini: nolite condemnare, et non condemnabimini. Dimitte, et dimittemini.
 Date, et dabitur vobis: mensuram bonam, et confertam, et coagitatam, et supereffluentem dabunt in sinum vestrum. Eadem quippe mensura, qua mensi fueritis, remetietur vobis.
 Dicebat autem illis et similitudinem: Numquid potest caecus caecum ducere? nonne ambo in foveam cadunt?
 Non est discipulus super magistrum: perfectus autem omnis erit, si sit sicut magister eius.
 Quid autem vides festucam in oculo fratris tui, trabem autem, quae in oculo tuo est, non consideras?
 aut quomodo potes dicere fratri tuo: Frater, sine eiiciam festucam de oculo tuo: ipse in oculo tuo trabem non videns? Hypocrita, eiice primum trabem de oculo tuo: et tunc perspicies ut educas festucam de oculo fratris tui.
 Non est enim arbor bona, quae facit fructus malos: neque arbor mala, faciens fructum bonum.
 Unaquaeque enim arbor de fructu suo cognoscitur. Neque enim de spinis colligunt ficus: neque de rubo vindemiant uvam.
 Bonus homo de bono thesauro cordis sui profert bonum: et malus homo de malo thesauro profert malum. Ex abundantia enim cordis os loquitur.
 Quid autem vocatis me Domine, Domine: et non facitis quae dico?
 Omnis qui venit ad me, et audit sermones meos, et facit eos, ostendam vobis cui similis sit:
 similis est homini aedificanti domum, qui fodit in altum, et posuit fundamentum super petram: inundatione autem facta, illisum est flumen domui illi, et non potuit eam movere: fundata enim erat super petram.
 Qui autem audit, et non facit, similis est homini aedificanti domum suam super terram sine fundamento: in quam illisus est fluvius, et continuo cecidit: et facta est ruina domus illius magna.


Caput 7

 Cum autem implesset omnia verba sua in aures plebis, intravit Capharnaum.
 Centurionis autem cuiusdam servus male habens, erat moriturus: qui illi erat pretiosus.
 Et cum audisset de Iesu, misit ad eum seniores Iudaeorum, rogans eum ut veniret et salvaret servum eius.
 At illi cum venissent ad Iesum, rogabant eum sollicite, dicentes ei: Quia dignus est ut hoc illi praestes:
 diligit enim gentem nostram, et synagogam ipse aedificavit nobis.
 Iesus autem ibat cum illis. Et cum iam non longe esset a domo, misit ad eum centurio amicos, dicens: Domine, noli vexari: non enim sum dignus ut sub tectum meum intres:
 propter quod et meipsum non sum dignum arbitratus ut venirem ad te: sed dic verbo, et sanabitur puer meus.
 Nam et ego homo sum sub potestate constitutus, habens sub me milites: et dico huic, Vade, et vadit: et alii, Veni, et venit: et servo meo, Fac hoc, et facit.
 Quo audito Iesus miratus est: et conversus sequentibus se turbis, dixit: Amen dico vobis, nec in Israel tantam fidem inveni.
 Et reversi, qui missi fuerant, domum, invenerunt servum, qui languerat, sanum.
 Et factum est: deinceps ibat in civitatem quae vocatur Naim: et ibant cum eo discipuli eius et turba copiosa.
 Cum autem appropinquaret portae civitatis, ecce defunctus efferebatur filius unicus matris suae: et haec vidua erat: et turba civitatis multa cum illa.
 Quam cum vidisset Dominus, misericordia motus super eam, dixit illi: Noli flere.
 Et accessit, et tetigit loculum. (Hi autem qui portabant, steterunt.) Et ait: Adolescens, tibi dico, surge.
 Et resedit qui erat mortuus, et coepit loqui. Et dedit illum matri suae.
 Accepit autem omnes timor: et magnificabant Deum, dicentes: Quia propheta magnus surrexit in nobis: et quia Deus visitavit plebem suam.
 Et exiit hic sermo in universam Iudaeam de eo, et in omnem circa regionem.
 Et nuntiaverunt Ioanni discipuli eius de omnibus his.
 Et convocavit duos de discipulis suis Ioannes, et misit ad Iesum, dicens: Tu es qui venturus es, an alium exspectamus?
 Cum autem venissent ad eum viri, dixerunt: Ioannes Baptista misit nos ad te dicens: Tu es qui venturus es, an alium exspectamus?
 (In ipsa autem hora multos curavit a languoribus, et plagis, et spiritibus malis, et caecis multis donavit visum.)
 Et respondens, dixit illis: Euntes renuntiate Ioanni quae audistis et vidistis: quia caeci vident, claudi ambulant, leprosi mundantur, surdi audiunt, mortui resurgunt, pauperes evangelizantur:
 et beatus est quicumque non fuerit scandalizatus in me.
 Et cum discessissent nuntii Ioannis, coepit de Ioanne dicere ad turbas: Quid existis in desertum videre? arundinem vento agitatam?
 Sed quid existis videre? hominem mollibus vestibus indutum? Ecce qui in veste pretiosa sunt et deliciis, in domibus regum sunt.
 Sed quid existis videre? prophetam? Utique dico vobis, et plus quam prophetam:
 hic est, de quo scriptum est: Ecce mitto angelum meum ante faciem tuam, qui praeparabit viam tuam ante te.
 Dico enim vobis: maior inter natos mulierum propheta Ioanne Baptista nemo est: qui autem minor est in regno Dei, maior est illo.
 Et omnis populus audiens et publicani, iustificaverunt Deum, baptizati baptismo Ioannis.
 Pharisaei autem et legisperiti consilium Dei spreverunt in semetipsos, non baptizati ab eo.
 Ait autem Dominus: Cui ergo similes dicam homines generationis huius? et cui similes sunt?
 Similes sunt pueris sedentibus in foro, et loquentibus ad invicem, et dicentibus: Cantavimus vobis tibiis, et non saltastis: lamentavimus, et non plorastis.
 Venit enim Ioannes Baptista, neque manducans panem, neque bibens vinum, et dicitis: Daemonium habet.
 Venit Filius hominis manducans, et bibens, et dicitis: Ecce homo devorator, et bibens vinum, amicus publicanorum et peccatorum.
 Et iustificata est sapientia ab omnibus filiis suis.
 Rogabat autem illum quidam de pharisaeis ut manducaret cum illo. Et ingressus domum pharisaei discubuit.
 Et ecce mulier, quae erat in civitate peccatrix, ut cognovit quod accubuisset in domo pharisaei, attulit alabastrum unguenti:
 et stans retro secus pedes eius, lacrimis coepit rigare pedes eius, et capillis capitis sui tergebat, et osculabatur pedes eius, et unguento ungebat.
 Videns autem pharisaeus, qui vocaverat eum, ait intra se dicens: Hic si esset propheta, sciret utique quae et qualis est mulier, quae tangit eum: quia peccatrix est.
 Et respondens Iesus, dixit ad illum: Simon, habeo tibi aliquid dicere. At ille ait: Magister, dic.
 Duo debitores erant cuidam foeneratori: unus debebat denarios quingentos, et alius quinquaginta.
 Non habentibus illis unde redderent, donavit utrisque. Quis ergo eum plus diligit?
 Respondens Simon dixit: Aestimo quia is cui plus donavit. At ille dixit ei: Recte iudicasti.
 Et conversus ad mulierem, dixit Simoni: Vides hanc mulierem? Intravi in domum tuam, aquam pedibus meis non dedisti: haec autem lacrimis rigavit pedes meos, et capillis suis tersit.
 Osculum mihi non dedisti: haec autem ex quo intravit, non cessavit osculari pedes meos.
 Oleo caput meum non unxisti: haec autem unguento unxit pedes meos.
 Propter quod dico tibi: remittuntur ei peccata multa, quoniam dilexit multum. Cui autem minus dimittitur, minus diligit.
 Dixit autem ad illam: Remittuntur tibi peccata.
 Et coeperunt qui simul accumbebant, dicere intra se: Quis est hic qui etiam peccata dimittit?
 Dixit autem ad mulierem: Fides tua te salvam fecit: vade in pace.


Caput 8

 Et factum est deinceps, et ipse iter faciebat per civitates, et castella praedicans, et evangelizans regnum Dei: et duodecim cum illo,
 et mulieres aliquae, quae erant curatae a spiritibus malignis et infirmatibus: Maria, quae vocatur Magdalene, de qua septem daemonia exierant,
 et Ioanna uxor Chusae procuratoris Herodis, et Susanna, et aliae multae, quae ministrabant ei de facultatibus suis.
 Cum autem turba plurima convenirent, et de civitatibus properarent ad eum, dixit per similitudinem:
 Exiit qui seminat, seminare semen suum. Et dum seminat, aliud cecidit secus viam, et conculcatum est, et volucres caeli comederunt illud.
 Et aliud cecidit supra petram: et natum aruit, quia non habebat humorem.
 Et aliud cecidit inter spinas, et simul exortae spinae suffocaverunt illud.
 Et aliud cecidit in terram bonam: et ortum fecit fructum centuplum. Haec dicens clamabat: Qui habet aures audiendi, audiat.
 Interrogabant autem eum discipuli eius, quae esset haec parabola.
 Quibus ipse dixit: Vobis datum est nosse mysterium regni Dei, ceteris autem in parabolis: ut videntes non videant, et audientes non intelligant.
 Est autem haec parabola: Semen est verbum Dei.
 Qui autem secus viam, hi sunt qui audiunt: deinde venit diabolus, et tollit verbum de corde eorum, ne credentes salvi fiant.
 Nam qui supra petram, qui cum audierint, cum gaudio suscipiunt verbum: et hi radices non habent: qui ad tempus credunt, et in tempore tentationis recedunt.
 Quod autem in spinas cecidit: hi sunt qui audierunt, et a sollicitudinibus, et divitiis, et voluptatibus vitae euntes, suffocantur, et non referunt fructum.
 Quod autem in bonam terram: hi sunt qui in corde bono et optimo audientes verbum retinent, et fructum afferunt in patientia.
 Nemo autem lucernam accendens, operit eam vase, aut subtus lectum ponit: sed supra candelabrum ponit, ut intrantes videant lumen.
 Non est enim occultum, quod non manifestetur: nec absconditum, quod non cognoscatur, et in palam veniat.
 Videte ergo quomodo audiatis. Qui enim habet, dabitur illi: et quicumque non habet, etiam quod putat se habere, auferetur ab illo.
 Venerunt autem ad illum mater et fratres eius, et non poterant adire eum prae turba.
 Et nuntiatum est illi: Mater tua et fratres tui stant foris, volentes te videre.
 Qui respondens, dixit ad eos: Mater mea et fratres mei hi sunt, qui verbum Dei audiunt et faciunt.
 Factum est autem in una dierum: et ipse ascendit in naviculam, et discipuli eius, et ait ad illos: Transfretemus trans stagnum. Et ascenderunt.
 Et navigantibus illis, obdormivit, et descendit procella venti in stagnum, et complebantur, et periclitabantur.
 Accedentes autem suscitaverunt eum, dicentes: Praeceptor, perimus. At ille surgens, increpavit ventum, et tempestatem aquae, et cessavit: et facta est tranquillitas.
 Dixit autem illis: Ubi est fides vestra? Qui timentes, mirati sunt ad invicem, dicentes: Quis putas hic est, quia et ventis, et mari imperat, et obediunt ei?
 Et navigaverunt ad regionem Gerasenorum, quae est contra Galilaeam.
 Et cum egressus esset ad terram, occurrit illi vir quidam, qui habebat daemonium iam temporibus multis, et vestimento non induebatur, neque in domo manebat, sed in monumentis.
 Is, ut vidit Iesum, procidit ante illum: et exclamans voce magna, dixit: Quid mihi et tibi est, Iesu Fili Dei Altissimi? obsecro te, ne me torqueas.
 Praecipiebat enim spiritui immundo ut exiret ab homine. Multis enim temporibus arripiebat illum, et vinciebatur catenis, et compedibus custoditus. Et ruptis vinculis agebatur a daemonio in deserta.
 Interrogavit autem illum Iesus, dicens: Quod tibi nomen est? At ille dixit: Legio: quia intraverant daemonia multa in eum.
 Et rogabant illum ne imperaret illis ut in abyssum irent.
 Erat autem ibi grex porcorum multorum pascentium in monte: et rogabant eum, ut permitteret eis in illos ingredi. Et permisit illis.
 Exierunt ergo daemonia ab homine, et intraverunt in porcos: et impetu abiit grex per praeceps in stagnum, et suffocatus est.
 Quod ut viderunt factum qui pascebant, fugerunt, et nuntiaverunt in civitatem et in villas.
 Exierunt autem videre quod factum est, et venerunt ad Iesum, et invenerunt hominem sedentem, a quo daemonia exierant, vestitum ac sana mente, ad pedes eius, et timuerunt.
 Nuntiaverunt autem illis et qui viderant, quomodo sanus factus esset a legione:
 et rogaverunt illum omnis multitudo regionis Gerasenorum ut discederet ab ipsis: quia magno timore tenebantur. Ipse autem ascendens navim, reversus est.
 Et rogabat illum vir, a quo daemonia exierant, ut cum eo esset. Dimisit autem eum Iesus, dicens:
 Redi in domum tuam, et narra quanta tibi fecit Deus. Et abiit per universam civitatem, praedicans quanta illi fecisset Iesus.
 Factum est autem cum rediisset Iesus, excepit illum turba: erunt enim omnes exspectantes eum.
 Et ecce venit vir, cui nomen Iairus, et ipse princeps synagogae erat: et cecidit ad pedes Iesu, rogans eum ut intraret in domum eius,
 quia unica filia erat ei fere annorum duodecim, et haec moriebatur. Et contigit, dum iret, a turba comprimebatur.
 Et mulier quaedam erat in fluxu sanguinis ab annis duodecim, quae in medicos erogaverat omnem substantiam suam, nec ab ullo potuit curari:
 accessit retro, et tetigit fimbriam vestimenti eius: et confestim stetit fluxus sanguinis eius.
 Et ait Iesus: Quis est, qui me tetigit? Negantibus autem omnibus, dixit Petrus, et qui cum illo erant: Praeceptor, turbae te comprimunt, et affligunt, et dicis: Quis me tetigit?
 Et dicit Iesus: Tetigit me aliquis: nam ego novi virtutem de me exiisse.
 Videns autem mulier, quia non latuit, tremens venit, et procidit ante pedes eius: et ob quam causam tetigerit eum, indicavit coram omni populo: et quemadmodum confestim sanata sit.
 At ipse dixit ei: Filia, fides tua salvam te fecit: vade in pace.
 Adhuc illo loquente, venit quidam ad principem synagogae, dicens ei: Quia mortua est filia tua, noli vexare illum.
 Iesus autem, audito hoc verbo, respondit patri puellae: Noli timere, crede tantum, et salva erit.
 Et cum venisset domum, non permisit intrare secum quemquam, nisi Petrum, et Iacobum, et Ioannem, et patrem, et matrem puellae.
 Flebant autem omnes, et plangebant illam. At ille dixit: Nolite flere: non est mortua puella, sed dormit.
 Et deridebant eum, scientes quod mortua esset.
 Ipse autem tenens manum eius clamavit, dicens: Puella, surge.
 Et reversus est spiritus eius, et surrexit continuo. Et iussit illi dari manducare.
 Et stupuerunt parentes eius, quibus praecepit ne alicui dicerent quod factum erat.


Caput 9

 Convocatis autem duodecim Apostolis, dedit illis virtutem et potestatem super omnia daemonia, et ut languores curarent.
 Et misit illos praedicare regnum Dei, et sanare infirmos.
 Et ait ad illos: Nihil tuleritis in via, neque virgam, neque peram, neque panem, neque pecuniam, neque duas tunicas habeatis.
 Et in quamcumque domum intraveritis, ibi manete, et inde ne exeatis.
 Et quicumque non receperint vos: exeuntes de civitate illa, etiam pulverem pedum vestrorum excutite in testimonium supra illos.
 Egressi autem circuibant per castella evangelizantes, et curantes ubique.
 Audivit autem Herodes tetrarcha omnia quae fiebant ab eo, et haesitabat eo quod diceretur
 a quibusdam: Quia Ioannes surrexit a mortuis: a quibusdam vero: Quia Elias apparuit: ab aliis autem: Quia propheta unus de antiquis surrexit.
 Et ait Herodes: Ioannem ego decollavi: quis est autem iste, de quo ego talia audio? Et quaerebat videre eum.
 Et reversi Apostoli, narraverunt illi quaecumque fecerunt: et assumptis illis secessit seorsum in locum desertum, qui est Bethsaidae.
 Quod cum cognovissent turbae, secutae sunt illum: et excepit eos, et loquebatur illis de regno Dei, et eos, qui cura indigebant, sanabat.
 Dies autem coeperat declinare, et accedentes duodecim dixerunt illi: Dimitte turbas, ut euntes in castella villasque quae circa sunt, divertant, et inveniant escas: quia hic in loco deserto sumus.
 Ait autem ad illos: Vos date illis manducare. At illi dixerunt: Non sunt nobis plus quam quinque panes et duo pisces: nisi forte nos eamus, et emamus in omnem hanc turbam escas.
 Erant autem fere viri quinque millia. Ait autem ad discipulos suos: Facite illos discumbere per convivia quinquagenos.
 Et ita fecerunt: et discumbere fecerunt omnes.
 Acceptis autem quinque panibus et duobus piscibus, respexit in caelum, et benedixit illis: et fregit, et distribuit discipulis suis, ut ponerent ante turbas.
 Et manducaverunt omnes, et saturati sunt. Et sublatum est quod superfuit illis, fragmentorum cophini duodecim.
 Et factum est cum solus esset orans, erant cum illo et discipuli: et interrogavit illos, dicens: Quem me dicunt esse turbae?
 At illi responderunt, et dixerunt: Ioannem Baptistam, alii autem Eliam, alii vero quia unus propheta de prioribus surrexit.
 Dixit autem illis: Vos autem quem me esse dicitis? Respondens Simon Petrus, dixit: Christum Dei.
 At ille increpans illos, praecepit ne cui dicerent hoc,
 dicens: Quia oportet Filium hominis multa pati, et reprobari a senioribus, et principibus sacerdotum, et scribis, et occidi, et tertia die resurgere.
 Dicebat autem ad omnes: Si quis vult post me venire, abneget semetipsum, et tollat crucem suam quotidie, et sequatur me.
 Qui enim voluerit animam suam salvam facere, perdet illam: nam qui perdiderit animam suam propter me, salvam faciet illam.
 Quid enim proficit homo, si lucretur universum mundum, se autem ipsum perdat, et detrimentum sui faciat?
 Nam qui me erubuerit, et meos sermones: hunc Filius hominis erubescet cum venerit in maiestate sua, et Patris, et sanctorum angelorum.
 Dico autem vobis vere: sunt aliqui hic stantes, qui non gustabunt mortem donec videant regnum Dei.
 Factum est autem post haec verba fere dies octo, et assumpsit Petrum, et Iacobum, et Ioannem, et ascendit in montem ut oraret.
 Et facta est, dum oraret, species vultus eius altera: et vestitus eius albus et refulgens.
 Et ecce duo viri loquebantur cum illo. Erant autem Moyses et Elias,
 visi in maiestate: et dicebant excessum eius, quem completurus erat in Ierusalem.
 Petrus vero, et qui cum illo erant, gravati erant somno. Et evigilantes viderunt maiestatem eius, et duos viros qui stabant cum illo.
 Et factum est cum discederent ab illo, ait Petrus ad Iesum: Praeceptor, bonum est nos hic esse: et faciamus tria tabernacula, unum tibi, et unum Moysi, et unum Eliae: nesciens quid diceret.
 Haec autem illo loquente, facta est nubes, et obumbravit eos: et timuerunt, intrantibus illis in nubem.
 Et vox facta est de nube, dicens: Hic est Filius meus dilectus, ipsum audite.
 Et dum fieret vox, inventus est Iesus solus. Et ipsi tacuerunt, et nemini dixerunt in illis diebus quidquam ex his quae viderant.
 Factum est autem in sequenti die, descendentibus illis de monte, occurrit illis turba multa.
 Et ecce vir de turba exclamavit, dicens: Magister, obsecro te, respice in filium meum quia unicus est mihi:
 et ecce spiritus apprehendit eum, et subito clamat, et elidit, et dissipat eum cum spuma, et vix discedit dilanians eum:
 et rogavi discipulos tuos ut eiicerent illum, et non potuerunt.
 Respondens autem Iesus, dixit: O generatio infidelis, et perversa, usquequo ero apud vos, et patiar vos? adduc huc filium tuum.
 Et cum accederet, elisit illum daemonium, et dissipavit.
 Et increpavit Iesus spiritum immundum, et sanavit puerum, et reddidit illum patri eius.
 Stupebant autem omnes in magnitudine Dei: omnibusque mirantibus in omnibus quae faciebat, dixit ad discipulos suos: Ponite vos in cordibus vestris sermones istos: Filius enim hominis futurum est ut tradatur in manus hominum.
 At illi ignorabant verbum istud, et erat velatum ante eos ut non sentirent illud: et timebant eum interrogare de hoc verbo.
 Intravit autem cogitatio in eos quis eorum maior esset.
 At Iesus videns cogitationes cordis illorum, apprehendit puerum, et statuit illum secus se,
 et ait illis: Quicumque susceperit puerum istum in nomine meo, me recipit: et quicumque me receperit, recipit eum qui me misit. Nam qui minor est inter vos omnes, hic maior est.
 Respondens autem Ioannes dixit: Praeceptor, vidimus quemdam in nomine tuo eiicientem daemonia, et prohibuimus eum: quia non sequitur nobiscum.
 Et ait ad illum Iesus: Nolite prohibere: qui enim non est adversum vos, pro vobis est.
 Factum est autem dum complerentur dies assumptionis eius, et ipse faciem suam firmavit ut iret in Ierusalem.
 Et misit nuntios ante conspectum suum: et euntes intraverunt in civitatem Samaritanorum ut parerent illi.
 Et non receperunt eum, quia facies eius erat euntis in Ierusalem.
 Cum vidissent autem discipuli eius Iacobus et Ioannes, dixerunt: Domine, vis dicimus ut ignis descendat de caelo, et consumat illos?
 Et conversus increpavit illos, dicens: Nescitis cuius spiritus estis.
 Filius hominis non venit animas perdere, sed salvare. Et abierunt in aliud castellum.
 Factum est autem: ambulantibus illis in via, dixit quidam ad illum: Sequar te quocumque ieris.
 Dixit illi Iesus: Vulpes foveas habent, et volucres caeli nidos: Filius autem hominis non habet ubi caput reclinet.
 Ait autem ad alterum: Sequere me: ille autem dixit: Domine, permitte mihi primum ire, et sepelire patrem meum.
 Dixitque ei Iesus: Sine ut mortui sepeliant mortuos suos: tu autem vade, et annuntia regnum Dei.
 Et ait alter: Sequar te Domine, sed permitte mihi primum renuntiare his quae domi sunt.
 Ait ad illum Iesus: Nemo mittens manum suam ad aratrum, et respiciens retro, aptus est regno Dei.


Caput 10

 Post haec autem designavit Dominus et alios septuaginta duos: et misit illos binos ante faciem suam in omnem civitatem et locum, quo erat ipse venturus.
 Et dicebat illis: Messis quidem multa, operarii autem pauci. Rogate ergo dominum messis ut mittat operarios in messem suam.
 Ite: ecce ego mitto vos sicut agnos inter lupos.
 Nolite portare sacculum, neque peram, neque calceamenta, et neminem per viam salutaveritis.
 In quamcumque domum intraveritis, primum dicite: Pax huic domui:
 et si ibi fuerit filius pacis, requiescet super illum pax vestra: sin autem, ad vos revertetur.
 In eadem autem domo manete, edentes et bibentes quae apud illos sunt: dignus est enim operarius mercede sua. Nolite transire de domo in domum.
 Et in quamcumque civitatem intraveritis, et susceperint vos, manducate quae apponuntur vobis:
 et curate infirmos, qui in illa sunt, et dicite illis: Appropinquavit in vos regnum Dei.
 In quamcumque autem civitatem intraveritis, et non susceperint vos, exeuntes in plateas eius, dicite:
 Etiam pulverem, qui adhaesit nobis de civitate vestra, extergimus in vos: tamen hoc scitote, quia appropinquavit regnum Dei.
 Dico vobis, quia Sodomis in die illa remissius erit, quam illi civitati.
 Vae tibi Corozain! vae tibi Bethsaida! quia si in Tyro et Sidone factae fuissent virtutes quae factae sunt in vobis, olim in cilicio et cinere sedentes poeniterent.
 Verumtamen Tyro et Sidoni remissius erit in iudicio, quam vobis.
 Et tu Capharnaum, usque ad caelum exaltata, usque ad infernum demergeris.
 Qui vos audit, me audit: et qui vos spernit, me spernit. Qui autem me spernit, spernit eum qui misit me.
 Reversi sunt autem septuaginta duo cum gaudio, dicentes: Domine, etiam daemonia subiiciuntur nobis in nomine tuo.
 Et ait illis: Videbam Satanam sicut fulgor de caelo cadentem.
 Ecce dedi vobis potestatem calcandi supra serpentes, et scorpiones, et super omnem virtutem inimici: et nihil vobis nocebit.
 Verumtamen in hoc nolite gaudere quia spiritus vobis subiiciuntur: gaudete autem, quod nomina vestra scripta sunt in caelis.
 In ipsa hora exsultavit Spiritu Sancto, et dixit: Confiteor tibi Pater, Domine caeli et terrae, quod abscondisti haec a sapientibus et prudentibus, et revelasti ea parvulis. Etiam Pater: quoniam sic placuit ante te.
 Omnia mihi tradita sunt a Patre meo. Et nemo scit quis sit Filius, nisi Pater: et quis sit Pater, nisi Filius, et cui voluerit Filius revelare.
 Et conversus ad discipulos suos, dixit: Beati oculi qui vident quae vos videtis.
 Dico enim vobis quod multi prophetae et reges voluerunt videre quae vos videtis, et non viderunt: et audire quae auditis, et non audierunt.
 Et ecce quidam legisperitus surrexit tentans illum, et dicens: Magister, quid faciendo vitam aeternam possidebo?
 At ille dixit ad eum: In lege quid scriptum est? quomodo legis?
 Ille respondens dixit: Diliges Dominum Deum tuum ex toto corde tuo, et ex tota anima tua, et ex omnibus virtutibus tuis, et ex omni mente tua: et proximum tuum sicut teipsum.
 Dixitque illi: Recte respondisti: hoc fac, et vives.
 Ille autem volens iustificare seipsum, dixit ad Iesum: Et quis est meus proximus?
 Suscipiens autem Iesus, dixit: Homo quidam descendebat ab Ierusalem in Iericho, et incidit in latrones, qui etiam despoliaverunt eum: et plagis impositis abierunt semivivo relicto.
 Accidit autem ut sacerdos quidam descenderet eadem via: et viso illo praeterivit.
 Similiter et Levita, cum esset secus locum, et videret eum, pertransiit.
 Samaritanus autem quidam iter faciens, venit secus eum: et videns eum, misericordia motus est.
 Et appropians alligavit vulnera eius, infundens oleum et vinum: et imponens illum in iumentum suum, duxit in stabulum, et curam eius egit.
 Et altera die protulit duos denarios, et dedit stabulario, et ait: Curam illius habe: et quodcumque supererogaveris, ego cum rediero reddam tibi.
 Quis horum trium videtur tibi proximus fuisse illi, qui incidit in latrones?
 At ille dixit: Qui fecit misericordiam in illum. Et ait illi Iesus: Vade, et tu fac similiter.
 Factum est autem, dum irent, et ipse intravit in quoddam castellum: et mulier quaedam, Martha nomine, excepit illum in domum suam,
 et huic erat soror nomine Maria, quae etiam sedens secus pedes Domini, audiebat verbum illius.
 Martha autem satagebat circa frequens ministerium: quae stetit, et ait: Domine, non est tibi curae quod soror mea reliquit me solam ministrare? dic ergo illi ut me adiuvet.
 Et respondens dixit illi Dominus: Martha, Martha, sollicita es, et turbaris erga plurima,
 porro unum est necessarium. Maria optimam partem elegit, quae non auferetur ab ea.


Caput 11

 Et factum est: cum esset in quodam loco orans, ut cessavit, dixit unus ex discipulis eius ad eum: Domine, doce nos orare, sicut docuit et Ioannes discipulos suos.
 Et ait illis: Cum oratis, dicite: Pater, sanctificetur nomen tuum. Adveniat regnum tuum.
 Panem nostrum quotidianum da nobis hodie.
 Et dimitte nobis peccata nostra, siquidem et ipsi dimittimus omni debenti nobis. Et ne nos inducas in tentationem.
 Et ait ad illos: Quis vestrum habebit amicum, et ibit ad illum media nocte, et dicet illi: Amice, commoda mihi tres panes,
 quoniam amicus meus venit de via ad me, et non habeo quod ponam ante illum,
 et ille de intus respondens dicat: Noli mihi molestus esse, iam ostium clausum est, et pueri mei mecum sunt in cubili: non possum surgere, et dare tibi.
 Et si ille perseveraverit pulsans: dico vobis, etsi non dabit illi surgens eo quod amicus eius sit, propter improbitatem tamen eius surget, et dabit illi quotquot habet necessarios.
 Et ego dico vobis: Petite, et dabitur vobis; quaerite, et invenietis; pulsate, et aperietur vobis.
 Omnis enim qui petit, accipit: et qui quaerit, invenit: et pulsanti aperietur.
 Quis autem ex vobis patrem petit panem, numquid lapidem dabit illi? aut piscem, numquid pro pisce serpentem dabit illi?
 aut si petierit ovum, numquid porriget illi scorpionem?
 Si ergo vos, cum sitis mali, nostis bona data dare filiis vestris: quanto magis Pater vester de caelo dabit spiritum bonum petentibus se?
 Et erat eiiciens daemonium, et illud erat mutum. Et cum eiecisset daemonium, locutus est mutus, et admiratae sunt turbae.
 Quidam autem ex eis dixerunt: In Beelzebub principe daemoniorum eiicit daemonia.
 Et alii tentantes, signum de caelo quaerebant ab eo.
 Ipse autem ut vidit cogitationes eorum, dixit eis: Omne regnum in seipsum divisum desolabitur, et domus supra domum cadet.
 Si autem et Satanas in seipsum divisus est, quomodo stabit regnum eius? quia dicitis in Beelzebub me eiicere daemonia.
 Si autem ego in Beelzebub eiicio daemonia: filii vestri in quo eiiciunt? ideo ipsi iudices vestri erunt.
 Porro si in digito Dei eiicio daemonia: profecto pervenit in vos regnum Dei.
 Cum fortis armatus custodit atrium suum, in pace sunt ea quae possidet.
 Si autem fortior eo superveniens vicerit eum, universa arma eius auferet, in quibus confidebat, et spolia eius distribuet.
 Qui non est mecum, contra me est: et qui non colligit mecum, dispergit.
 Cum immundus spiritus exierit de homine, ambulat per loca inaquosa, quaerens requiem: et non inveniens dicit: Revertar in domum meam unde exivi.
 Et cum venerit, invenit eam scopis mundatam, et ornatam.
 Tunc vadit, et assumit septem alios spiritus secum, nequiores se, et ingressi habitant ibi. Et fiunt novissima hominis illius peiora prioribus.
 Factum est autem, cum haec diceret: extollens vocem quaedam mulier de turba dixit illi: Beatus venter qui te portavit, et ubera quae suxisti.
 At ille dixit: Quinimmo beati, qui audiunt verbum Dei et custodiunt illud.
 Turbis autem concurrentibus coepit dicere: Generatio haec, generatio nequam est: signum quaerit, et signum non dabitur ei, nisi signum Ionae prophetae.
 Nam sicut fuit Ionas signum Ninivitis, ita erit et Filius hominis generationi isti.
 Regina austri surget in iudicio cum viris generationis huius, et condemnabit illos: quia venit a finibus terrae audire sapientiam Salomonis: et ecce plus quam Salomon hic.
 Viri Ninivitae surgent in iudicio cum generatione hac, et condemnabunt illam: quia poenitentiam egerunt ad praedicationem Ionae, et ecce plus quam Ionas hic.
 Nemo lucernam accendit, et in abscondito ponit, neque sub modio: sed supra candelabrum, ut qui ingrediuntur, lumen videant.
 Lucerna corporis tui est oculus tuus. Si oculus tuus fuerit simplex, totum corpus tuum lucidum erit: si autem nequam fuerit, etiam corpus tuum tenebrosum erit.
 Vide ergo ne lumen quod in te est, tenebrae sint.
 Si ergo corpus tuum totum lucidum fuerit, non habens aliquam partem tenebrarum, erit lucidum totum, et sicut lucerna fulgoris illuminabit te.
 Et cum loqueretur, rogavit illum quidam pharisaeus ut pranderet apud se. Et ingressus recubuit.
 Pharisaeus autem coepit intra se reputans dicere, quare non baptizatus esset ante prandium.
 Et ait Dominus ad illum: Nunc vos pharisaei, quod deforis est calicis et catini, mundatis: quod autem intus est vestrum, plenum est rapina et iniquitate.
 Stulti! nonne qui fecit quod deforis est, etiam id quod deintus est fecit?
 Verumtamen quod superest, date eleemosynam: et ecce omnia munda sunt vobis.
 Sed vae vobis, pharisaeis, quia decimatis mentham, et rutam, et omne olus, et praeteritis iudicium et caritatem Dei: haec autem oportuit facere, et illa non omittere.
 Vae vobis, pharisaeis, quia diligitis primas cathedras in synagogis, et salutationes in foro.
 Vae vobis, quia estis ut monumenta, quae non apparent, et homines ambulantes supra, nesciunt.
 Respondens autem quidam ex legisperitis, ait illi: Magister, haec dicens etiam contumeliam nobis facis.
 At ille ait: Et vobis legisperitis vae: quia oneratis homines oneribus, quae portare non possunt, et ipsi uno digito vestro non tangitis sarcinas.
 Vae vobis, qui aedificatis monumenta prophetarum: patres autem vestri occiderunt illos.
 Profecto testificamini quod consentitis operibus patrum vestrorum: quoniam ipsi quidem eos occiderunt, vos autem aedificatis eorum sepulchra.
 Propterea et sapientia Dei dixit: Mittam ad illos prophetas, et apostolos, et ex illis occident, et persequentur:
 ut inquiratur sanguis omnium prophetarum, qui effusus est a constitutione mundi a generatione ista,
 a sanguine Abel, usque ad sanguinem Zachariae, qui periit inter altare et aedem. Ita dico vobis, requiretur ab hac generatione.
 Vae vobis, legisperitis, quia tulistis clavem scientiae: ipsi non introistis, et eos qui introibant, prohibuistis.
 Cum autem haec ad illos diceret, coeperunt pharisaei et legisperiti graviter insistere, et os eius opprimere de multis,
 insidiantes ei, et quaerentes aliquid capere de ore eius, ut accusarent eum.


Caput 12

 Multis autem turbis circumstantibus, ita ut se invicem conculcarent, coepit dicere ad discipulos suos: Attendite a fermento pharisaeorum, quod est hypocrisis.
 Nihil autem opertum est, quod non reveletur: neque absconditum, quod non sciatur.
 Quoniam quae in tenebris dixistis, in lumine dicentur: et quod in aurem locuti estis in cubiculis, praedicabitur in tectis.
 Dico autem vobis amicis meis: Ne terreamini ab his qui occidunt corpus, et post haec non habent amplius quid faciant.
 Ostendam autem vobis quem timeatis: timete eum qui, postquam occiderit, habet potestatem mittere in gehennam: ita dico vobis, hunc timete.
 Nonne quinque passeres veneunt dipondio, et unus ex illis non est in oblivione coram Deo?
 sed et capilli capitis vestri omnes numerati sunt. Nolite ergo timere: multis passeribus pluris estis vos.
 Dico autem vobis: Omnis quicumque confessus fuerit me coram hominibus, et Filius hominis confitebitur illum coram angelis Dei:
 qui autem negaverit me coram hominibus, negabitur coram angelis Dei.
 Et omnis qui dicit verbum in Filium hominis, remittetur illi: ei autem qui in Spiritum Sanctum blasphemaverit, non remittetur.
 Cum autem inducent vos in synagogas, et ad magistratus, et potestates, nolite solliciti esse qualiter, aut quid respondeatis, aut quid dicatis.
 Spiritus enim Sanctus docebit vos in ipsa hora quid oporteat vos dicere.
 Ait autem ei quidam de turba: Magister, dic fratri meo ut dividat mecum haereditatem.
 At ille dixit illi: Homo, quis me constituit iudicem, aut divisorem super vos?
 Dixitque ad illos: Videte, et cavete ab omni avaritia: quia non in abundantia cuiusquam vita eius est ex his quae possidet.
 Dixit autem similitudinem ad illos, dicens: Hominis cuiusdam divitis uberes fructus ager attulit:
 et cogitabat intra se dicens: Quid faciam, quia non habeo quo congregem fructus meos?
 Et dixit: Hoc faciam: destruam horrea mea, et maiora faciam: et illuc congregabo omnia quae nata sunt mihi, et bona mea,
 et dicam animae meae: Anima, habes multa bona posita in annos plurimos: requiesce, comede, bibe, epulare.
 Dixit autem illi Deus: Stulte, hac nocte animam tuam repetunt a te: quae autem parasti, cuius erunt?
 Sic est qui sibi thesaurizat, et non est in Deum dives.
 Dixitque ad discipulos suos: Ideo dico vobis, nolite solliciti esse animae vestrae quid manducetis, neque corpori quid induamini.
 Anima plus est quam esca, et corpus plus quam vestimentum.
 Considerate corvos, quia non seminant, neque metunt, quibus non est cellarium, neque horreum, et Deus pascit illos. Quanto magis vos pluris estis illis?
 Quis autem vestrum cogitando potest adiicere ad staturam suam cubitum unum?
 Si ergo neque quod minimum est potestis, quid de ceteris solliciti estis?
 Considerate lilia quomodo crescunt: non laborant, neque nent: dico autem vobis, nec Salomon in omni gloria sua vestiebatur sicut unum ex istis.
 Si autem foenum, quod hodie est in agro, et cras in clibanum mittitur, Deus sic vestit: quanto magis vos pusillae fidei?
 Et vos nolite quaerere quid manducetis, aut quid bibatis: et nolite in sublime tolli:
 haec enim omnia gentes mundi quaerunt. Pater autem vester scit quoniam his indigetis.
 Verumtamen quaerite primum regnum Dei, et iustitiam eius: et haec omnia adiicientur vobis.
 Nolite timere pusillus grex, quia complacuit Patri vestro dare vobis regnum.
 Vendite quae possidetis, et date eleemosynam. Facite vobis sacculos, qui non veterascunt, thesaurum non deficientem in caelis: quo fur non appropriat, neque tinea corrumpit.
 Ubi enim thesaurus vester est, ibi et cor vestrum erit.
 Sint lumbi vestri praecincti, et lucernae ardentes in manibus vestris,
 et vos similes hominibus exspectantibus dominum suum quando revertatur a nuptiis: ut, cum venerit et pulsaverit, confestim aperiant ei.
 Beati servi illi quos, cum venerit dominus, invenerit vigilantes: amen dico vobis, quod praecinget se, et faciet illos discumbere, et transiens ministrabit illis.
 Et si venerit in secunda vigilia, et si in tertia vigilia venerit, et ita invenerit, beati sunt servi illi.
 Hoc autem scitote, quoniam si sciret paterfamilias, qua hora fur veniret, vigilaret utique, et non sineret perfodi domum suam.
 Et vos estote parati: quia qua hora non putatis, Filius hominis veniet.
 Ait autem ei Petrus: Domine, ad nos dicis hanc parabolam, an et ad omnes?
 Dixit autem Dominus: Quis, putas, est fidelis dispensator, et prudens, quem constituit dominus supra familiam suam, ut det illis in tempore tritici mensuram?
 Beatus ille servus quem, cum venerit dominus, invenerit ita facientem.
 Vere dico vobis, quoniam supra omnia quae possidet, constituet illum.
 Quod si dixerit servus ille in corde suo: Moram facit dominus meus venire: et coeperit percutere servos, et ancillas, et edere, et bibere, et inebriari:
 veniet dominus servi illius in die qua non sperat, et hora qua nescit, et dividet eum, partemque eius cum infidelibus ponet.
 Ille autem servus qui cognovit voluntatem domini sui, et non praeparavit, et non facit secundum voluntatem eius, vapulabit multis:
 qui autem non cognovit, et fecit digna plagis, vapulabit paucis. Omni autem cui multum datum est, multum quaeretur ab eo: et cui commendaverunt multum, plus petent ab eo.
 Ignem veni mittere in terram, et quid volo nisi ut accendatur?
 Baptismo autem habeo baptizari: et quomodo coarctor usque dum perficiatur?
 Putatis quia pacem veni dare in terram? non, dico vobis, sed separationem:
 erunt enim ex hoc quinque in domo una divisi, tres in duos, et duo in tres
 dividentur: pater in filium, et filius in patrem suum, mater in filiam, et filia in matrem, socrus in nurum suam, et nurus in socrum suam.
 Dicebat autem et ad turbas: Cum videritis nubem orientem ab occasu, statim dicitis: Nimbus venit: et ita fit.
 Et cum austrum flantem, dicitis: Quia aestus erit: et fit.
 Hypocritae! faciem caeli et terrae nostis probare: hoc autem tempus quomodo non probatis?
 quid autem et a vobis ipsis non iudicatis quod iustum est?
 Cum autem vadis cum adversario tuo ad principem, in via da operam liberari ab illo, ne forte trahat te ad iudicem, et iudex tradat te exactori, et exactor mittat te in carcerem.
 Dico tibi, non exies inde, donec etiam novissimum minutum reddas.


Caput 13

 Aderant autem quidam ipso in tempore, nuntiantes illi de Galilaeis, quorum sanguinem Pilatus miscuit cum sacrificiis eorum.
 Et respondens dixit illis: Putatis quod hi Galilaei prae omnibus Galilaeis peccatores fuerint, quia talia passi sunt?
 Non, dico vobis: sed nisi poenitentiam habueritis, omnes similiter peribitis.
 Sicut illi decem et octo, supra quos cecidit turris in Siloe, et occidit eos: putatis quia et ipsi debitores fuerint praeter omnes homines habitantes in Ierusalem?
 Non, dico vobis: sed si poenitentiam non egeritis, omnes similiter peribitis.
 Dicebat autem et hanc similitudinem: Arborem fici habebat quidam plantatam in vinea sua, et venit quaerens fructum in illa, et non invenit.
 Dixit autem ad cultorem vineae: Ecce anni tres sunt ex quo venio quaerens fructum in ficulnea hac, et non invenio: succide ergo illam: ut quid etiam terram occupat?
 At ille respondens, dicit illi: Domine dimitte illam et hoc anno, usque dum fodiam circa illam, et mittam stercora,
 et siquidem fecerit fructum: sin autem, in futurum succides eam.
 Erat autem docens in synagoga eorum sabbatis.
 Et ecce mulier, quae habebat spiritum infirmitatis annis decem et octo: et erat inclinata, nec omnino poterat sursum respicere.
 Quam cum videret Iesus, vocavit eam ad se, et ait illi: Mulier, dimissa es ab infirmitate tua.
 Et imposuit illi manus, et confestim erecta est, et glorificabat Deum.
 Respondens autem archisynagogus, indignans quia sabbato curasset Iesus, dicebat turbae: Sex dies sunt in quibus oportet operari: in his ergo venite, et curamini, et non in die sabbati.
 Respondens autem ad illum Dominus, dixit: Hypocritae, unusquisque vestrum sabbato non solvit bovem suum, aut asinum a praesepio, et ducit adaquare?
 Hanc autem filiam Abrahae, quam alligavit Satanas, ecce decem et octo annis, non oportuit solvi a vinculo isto die sabbati?
 Et cum haec diceret, erubescebant omnes adversarii eius: et omnis populus gaudebat in universis, quae gloriose fiebant ab eo.
 Dicebat ergo: Cui simile est regnum Dei, et cui simile aestimabo illud?
 Simile est grano sinapis, quod acceptum homo misit in hortum suum, et crevit, et factum est in arborem magnam: et volucres caeli requieverunt in ramis eius.
 Et iterum dixit: Cui simile aestimabo regnum Dei?
 Simile est fermento, quod acceptum mulier abscondit in farinae sata tria, donec fermentaretur totum.
 Et ibat per civitates et castella, docens, et iter faciens in Ierusalem.
 Ait autem illi quidam: Domine, si pauci sunt, qui salvantur? Ipse autem dixit ad illos:
 Contendite intrare per angustam portam: quia multi, dico vobis, quaerent intrare, et non poterunt.
 Cum autem intraverit paterfamilias, et clauserit ostium, incipietis foris stare, et pulsare ostium, dicentes: Domine, aperi nobis: et respondens dicet vobis: Nescio vos unde sitis:
 tunc incipietis dicere: Manducavimus coram te, et bibimus, et in plateis nostris docuisti.
 Et dicet vobis: Nescio vos unde sitis: discedite a me omnes operarii iniquitatis.
 Ibi erit fletus et stridor dentium: cum videritis Abraham, et Isaac, et Iacob, et omnes prophetas in regno Dei, vos autem expelli foras.
 Et venient ab oriente, et occidente, et aquilone, et austro, et accumbent in regno Dei.
 Et ecce sunt novissimi qui erunt primi, et sunt primi qui erunt novissimi.
 In ipsa die accesserunt quidam pharisaeorum, dicentes illi: Exi, et vade hinc: quia Herodes vult te occidere.
 Et ait illis: Ite, et dicite vulpi illi: Ecce eiicio daemonia, et sanitates perficio hodie, et cras, et tertia die consummor.
 Verumtamen oportet me hodie et cras et sequenti die ambulare: quia non capit prophetam perire extra Ierusalem.
 Ierusalem, Ierusalem, quae occidis prophetas, et lapidas eos qui mittuntur ad te, quoties volui congregare filios tuos quemadmodum avis nidum suum sub pennis, et noluisti?
 Ecce relinquetur vobis domus vestra deserta. Dico autem vobis, quia non videbitis me donec veniat cum dicetis: Benedictus qui venit in nomine Domini.


Caput 14

 Et factum est cum intraret Iesus in domum cuiusdam principis pharisaeorum sabbato manducare panem, et ipsi observabant eum.
 Et ecce homo quidam hydropicus erat ante illum.
 Et respondens Iesus dixit ad legisperitos et pharisaeos, dicens: Si licet sabbato curare?
 At illi tacuerunt. Ipse vero apprehensum sanavit eum, ac dimisit.
 Et respondens ad illos dixit: Cuius vestrum asinus, aut bos in puteum cadet, et non continuo extrahet illum die sabbati?
 Et non poterant ad haec respondere illi.
 Dicebat autem et ad invitatos parabolam, intendens quomodo primos accubitus eligerent, dicens ad illos:
 Cum invitatus fueris ad nuptias, non discumbas in primo loco, ne forte honoratior te sit invitatus ab illo.
 Et veniens is, qui te et illum vocavit, dicat tibi: Da huic locum: et tunc incipias cum rubore novissimum locum tenere.
 Sed cum vocatus fueris, vade, recumbe in novissimo loco: ut, cum venerit qui te invitavit, dicat tibi: Amice, ascende superius. Tunc erit tibi gloria coram simul discumbentibus:
 quia omnis, qui se exaltat, humiliabitur: et qui se humiliat, exaltabitur.
 Dicebat autem et ei, qui invitaverat: Cum facis prandium, aut coenam, noli vocare amicos tuos, neque fratres tuos, neque cognatos, neque vicinos divites: ne forte te et ipsi reinvitent, et fiat tibi retributio;
 sed cum facis convivium, voca pauperes, debiles, claudos, et caecos:
 et beatus eris, quia non habent retribuere tibi: retribuetur enim tibi in resurrectione iustorum.
 Haec cum audisset quidam de simul discumbentibus, dixit illi: Beatus qui manducabit panem in regno Dei.
 At ipse dixit ei: Homo quidam fecit coenam magnam, et vocavit multos.
 Et misit servum suum hora coenae dicere invitatis ut venirent, quia iam parata sunt omnia.
 Et coeperunt simul omnes excusare. Primus dixit ei: Villam emi, et necesse habeo exire, et videre illam: rogo te, habe me excusatum.
 Et alter dixit: Iuga boum emi quinque, et eo probare illa: rogo te, habe me excusatum.
 Et alius dixit: Uxorem duxi, et ideo non possum venire.
 Et reversus servus nuntiavit haec domino suo. Tunc iratus paterfamilias, dixit servo suo: Exi cito in plateas et vicos civitatis: et pauperes, ac debiles, et caecos, et claudos introduc huc.
 Et ait servus: Domine, factum est ut imperasti, et adhuc locus est.
 Et ait dominus servo: Exi in vias, et saepes: et compelle intrare, ut impleatur domus mea.
 Dico autem vobis quod nemo virorum illorum qui vocati sunt, gustabit coenam meam.
 Ibant autem turbae multae cum eo: et conversus dixit ad illos:
 Si quis venit ad me, et non odit patrem suum, et matrem, et uxorem, et filios, et fratres, et sorores, adhuc autem et animam suam, non potest meus esse discipulus.
 Et qui non baiulat crucem suam, et venit post me, non potest meus esse discipulus.
 Quis enim ex vobis volens turrim aedificare, non prius sedens computat sumptus, qui necessarii sunt, si habeat ad perficiendum,
 ne, posteaquam posuerit fundamentum, et non potuerit perficere, omnes qui vident, incipiant illudere ei,
 dicentes: Quia hic homo coepit aedificare, et non potuit consummare?
 Aut quis rex iturus committere bellum adversus alium regem, non sedens prius cogitat, si possit cum decem millibus occurrere ei, qui cum viginti millibus venit ad se?
 Alioquin adhuc illo longe agente, legationem mittens rogat ea quae pacis sunt.
 Sic ergo omnis ex vobis, qui non renuntiat omnibus quae possidet, non potest meus esse discipulus.
 Bonum est sal: si autem sal evanuerit, in quo condietur?
 Neque in terram, neque in sterquilinium utile est, sed foras mittetur. Qui habet aures audiendi, audiat.


Caput 15

 Erant autem appropinquantes ei publicani, et peccatores ut audirent illum.
 Et murmurabant pharisaei, et scribae, dicentes: Quia hic peccatores recipit, et manducat cum illis.
 Et ait ad illos parabolam istam dicens:
 Quis ex vobis homo, qui habet centum oves, et si perdiderit unam ex illis, nonne dimittit nonaginta novem in deserto, et vadit ad illam quae perierat, donec inveniat eam?
 Et cum invenerit eam, imponit in humeros suos gaudens:
 et veniens domum convocat amicos et vicinos, dicens illis: Congratulamini mihi, quia inveni ovem meam, quae perierat.
 Dico vobis quod ita gaudium erit in caelo super uno peccatore poenitentiam agente, quam super nonaginta novem iustis, qui non indigent poenitentia.
 Aut quae mulier habens drachmas decem, si perdiderit drachmam unam, nonne accendit lucernam, et everrit domum, et quaerit diligenter, donec inveniat?
 Et cum invenerit convocat amicas et vicinas, dicens: Congratulamini mihi, quia inveni drachmam quam perdideram.
 Ita, dico vobis, gaudium erit coram angelis Dei super uno peccatore poenitentiam agente.
 Ait autem: Homo quidam habuit duos filios:
 et dixit adolescentior ex illis patri: Pater, da mihi portionem substantiae, quae me contingit. Et divisit illis substantiam.
 Et non post multos dies, congregatis omnibus, adolescentior filius peregre profectus est in regionem longinquam, et ibi dissipavit substantiam suam vivendo luxuriose.
 Et postquam omnia consummasset, facta est fames valida in regione illa, et ipse coepit egere.
 Et abiit, et adhaesit uni civium regionis illius: et misit illum in villam suam ut pasceret porcos.
 Et cupiebat implere ventrem suum de siliquis, quas porci manducabant: et nemo illi dabat.
 In se autem reversus, dixit: Quanti mercenarii in domo patris mei abundant panibus, ego autem hic fame pereo!
 surgam, et ibo ad patrem meum, et dicam ei: Pater, peccavi in caelum, et coram te:
 iam non sum dignus vocari filius tuus: fac me sicut unum de mercenariis tuis.
 Et surgens venit ad patrem suum. Cum autem adhuc longe esset, vidit illum pater ipsius, et misericordia motus est, et accurrens cecidit super collum eius, et osculatus est eum.
 Dixitque ei filius: Pater, peccavi in caelum, et coram te: iam non sum dignus vocari filius tuus.
 Dixit autem pater ad servos suos: Cito proferte stolam primam, et induite illum, et date annulum in manum eius, et calceamenta in pedes eius:
 et adducite vitulum saginatum, et occidite, et manducemus, et epulemur:
 quia hic filius meus mortuus erat, et revixit: perierat, et inventus est. Et coeperunt epulari.
 Erat autem filius eius senior in agro: et cum veniret, et appropinquaret domui, audivit symphoniam et chorum:
 et vocavit unum de servis, et interrogavit quid haec essent.
 Isque dixit illi: Frater tuus venit, et occidit pater tuus vitulum saginatum, quia salvum illum recepit.
 Indignatus est autem, et nolebat introire. Pater ergo illius egressus, coepit rogare illum.
 At ille respondens, dixit patri suo: Ecce tot annis servio tibi, et numquam mandatum tuum praeterivi: et numquam dedisti mihi haedum ut cum amicis meis epularer.
 Sed postquam filius tuus hic, qui devoravit substantiam suam cum meretricibus, venit, occidisti illi vitulum saginatum.
 At ipse dixit illi: Fili, tu semper mecum es, et omnia mea tua sunt:
 epulari autem, et gaudere oportebat, quia frater tuus hic mortuus erat, et revixit; perierat, et inventus est.


Caput 16

 Dicebat autem et ad discipulos suos: Homo quidam erat dives, qui habebat villicum: et hic diffamatus est apud illum quasi dissipasset bona ipsius.
 Et vocavit illum, et ait illi: Quid hoc audio de te? redde rationem villicationis tuae: iam enim non poteris villicare.
 Ait autem villicus intra se: Quid faciam, quia dominus meus aufert a me villicationem? Fodere non valeo, mendicare erubesco.
 Scio quid faciam, ut, cum amotus fuero a villicatione, recipiant me in domos suas.
 Convocatis itaque singulis debitoribus domini sui, dicebat primo: Quantum debes domino meo?
 At ille dixit: Centum cados olei. Dixitque illi: Accipe cautionem tuam: et sede cito, scribe quinquaginta.
 Deinde alii dixit: Tu vero quantum debes? Qui ait: Centum coros tritici. Ait illi: Accipe litteras tuas, et scribe octoginta.
 Et laudavit dominus villicum iniquitatis, quia prudenter fecisset: quia filii huius saeculi prudentiores filiis lucis in generatione sua sunt.
 Et ego vobis dico: facite vobis amicos de mammona iniquitatis: ut, cum defeceritis, recipiant vos in aeterna tabernacula.
 Qui fidelis est in minimo, et in maiori fidelis est: et qui in modico iniquus est, et in maiori iniquus est.
 Si ergo in iniquo mammona fideles non fuistis quod verum est, quis credet vobis?
 Et si in alieno fideles non fuistis, quod vestrum est, quis dabit vobis?
 Nemo servus potest duobus dominis servire: aut enim unum odiet, et alterum diliget: aut uni adhaerebit, et alterum contemnet. Non potestis Deo servire et mammonae.
 Audiebant autem omnia haec pharisaei, qui erant avari: et deridebant illum.
 Et ait illis: Vos estis qui iustificatis vos coram hominibus: Deus autem novit corda vestra: quia quod hominibus altum est, abominatio est ante Deum.
 Lex et prophetae usque ad Ioannem: ex eo regnum Dei evangelizatur, et omnis in illud vim facit.
 Facilius est autem caelum et terram praeterire, quam de lege unum apicem cadere.
 Omnis qui dimittit uxorem suam et alteram ducit, moechatur: et qui dimissam a viro ducit, moechatur.
 Homo quidam erat dives, qui induebatur purpura et bysso, et epulabatur quotidie splendide.
 Et erat quidam mendicus, nomine Lazarus, qui iacebat ad ianuam eius, ulceribus plenus,
 cupiens saturari de micis quae cadebant de mensa divitis, et nemo illi dabat: sed et canes veniebant, et lingebant ulcera eius.
 Factum est autem ut moreretur mendicus, et portaretur ab angelis in sinum Abrahae. Mortuus est autem et dives, et sepultus est in inferno.
 Elevans autem oculos suos, cum esset in tormentis, vidit Abraham a longe, et Lazarum in sinu eius:
 et ipse clamans dixit: Pater Abraham, miserere mei, et mitte Lazarum ut intingat extremum digiti sui in aquam, ut refrigeret linguam meam, quia crucior in hac flamma.
 Et dixit illi Abraham: Fili, recordare quia recepisti bona in vita tua, et Lazarus similiter mala: nunc autem hic consolatur, tu vero cruciaris:
 et in his omnibus inter nos et vos chaos magnum firmatum est: ut hi qui volunt hinc transire ad vos, non possint, neque inde huc transmeare.
 Et ait: Rogo ergo te, pater, ut mittas eum in domum patris mei:
 habeo enim quinque fratres: ut testetur illis, ne et ipsi veniant in hunc locum tormentorum.
 Et ait illi Abraham: Habent Moysen et prophetas: audiant illos.
 At ille dixit: Non, pater Abraham: sed si quis ex mortuis ierit ad eos, poenitentiam agent.
 Ait autem illi: Si Moysen et prophetas non audiunt, neque si quis ex mortuis resurrexerit, credent.


Caput 17

 Et ait ad discipulos suos: Impossibile est ut non veniant scandala: vae autem illi per quem veniunt.
 Utilius est illi si lapis molaris imponatur circa collum eius, et proiiciatur in mare quam ut scandalizet unum de pusillis istis.
 Attendite vobis: Si peccaverit in te frater tuus, increpa illum: et si poenitentiam egerit, dimitte illi.
 Et si septies in die peccaverit in te, et septies in die conversus fuerit ad te, dicens: Poenitet me, dimitte illi.
 Et dixerunt apostoli Domino: Adauge nobis fidem.
 Dixit autem Dominus: Si habueritis fidem sicut granum sinapis, dicetis huic arbori moro: Eradicare, et transplantare in mare, et obediet vobis.
 Quis autem vestrum habens servum arantem aut pascentem, qui regresso de agro dicat illi: Statim transi, recumbe:
 et non dicat ei: Para quod coenem, et praecinge te, et ministra mihi donec manducem, et bibam, et post haec tu manducabis, et bibes?
 Numquid gratiam habet servo illi, quia fecit quae ei imperaverat?
 non puto. Sic et vos cum feceritis omnia quae praecepta sunt vobis, dicite: Servi inutiles sumus: quod debuimus facere, fecimus.
 Et factum est, dum iret in Ierusalem, transibat per mediam Samariam et Galilaeam.
 Et cum ingrederetur quoddam castellum, occurrerunt ei decem viri leprosi, qui steterunt a longe:
 et levaverunt vocem, dicentes: Iesu praeceptor, miserere nostri.
 Quos ut vidit, dixit: Ite, ostendite vos sacerdotibus. Et factum est, dum irent, mundati sunt.
 Unus autem ex illis, ut vidit quia mundatus est, regressus est, cum magna voce magnificans Deum,
 et cecidit in faciem ante pedes eius, gratias agens: et hic erat Samaritanus.
 Respondens autem Iesus, dixit: Nonne decem mundati sunt? et novem ubi sunt?
 Non est inventus qui rediret, et daret gloriam Deo, nisi hic alienigena.
 Et ait illi: Surge, vade: quia fides tua te salvum fecit.
 Interrogatus autem a pharisaeis: Quando venit regnum Dei? respondens eis, dixit: Non venit regnum Dei cum observatione:
 neque dicent: Ecce hic, aut ecce illic. Ecce enim regnum Dei intra vos est.
 Et ait ad discipulos suos: Venient dies quando desideretis videre unum diem Filii hominis, et non videbitis.
 Et dicent vobis: Ecce hic, et ecce illic. Nolite ire, neque sectemini:
 nam, sicut fulgur coruscans de sub caelo in ea quae sub caelo sunt, fulget: ita erit Filius hominis in die sua.
 Primum autem oportet illum multa pati, et reprobari a generatione hac.
 Et sicut factum est in diebus Noe, ita erit et in diebus Filii hominis:
 edebant et bibebant: uxores ducebant et dabantur ad nuptias, usque in diem, qua intravit Noe in arcam: et venit diluvium, et perdidit omnes.
 Similiter sicut factum est in diebus Lot: edebant et bibebant, emebant et vendebant, plantabant et aedificabant:
 qua die autem exiit Lot a Sodomis, pluit ignem et sulphur de caelo, et omnes perdidit:
 secundum haec erit qua die Filius hominis revelabitur.
 In illa hora, qui fuerit in tecto, et vasa eius in domo, ne descendat tollere illa: et qui in agro, similiter non redeat retro.
 Memores estote uxoris Lot.
 Quicumque quaesierit animam suam salvam facere, perdet illam: et quicumque perdiderit illam, vivificabit eam.
 Dico vobis: In illa nocte erunt duo in lecto uno: unus assumetur, et alter relinquetur:
 duae erunt molentes in unum: una assumetur, et altera relinquetur: duo in agro: unus assumetur, et alter relinquetur.
 Respondentes dicunt illi: Ubi Domine?
 Qui dixit illis: Ubicumque fuerit corpus, illuc congregabuntur et aquilae.


Caput 18

 Dicebat autem et parabolam ad illos, quoniam oportet semper orare et non deficere,
 dicens: Iudex quidam erat in quadam civitate, qui Deum non timebat, et hominem non reverebatur.
 Vidua autem quaedam erat in civitate illa, et veniebat ad eum, dicens: Vindica me de adversario meo.
 Et nolebat per multum tempus. Post haec autem dixit intra se: Etsi Deum non timeo, nec hominem revereor:
 tamen quia molesta est mihi haec vidua, vindicabo illam, ne in novissimo veniens sugillet me.
 Ait autem Dominus: Audite quid iudex iniquitatis dicit:
 Deus autem non faciet vindictam electorum suorum clamantium ad se die ac nocte, et patientiam habebit in illis?
 Dico vobis quia cito faciet vindictam illorum. Verumtamen Filius hominis veniens, putas, inveniet fidem in terra?
 Dixit autem et ad quosdam qui in se confidebant tamquam iusti, et aspernabantur ceteros, parabolam istam:
 Duo homines ascenderunt in templum ut orarent: unus pharisaeus et alter publicanus.
 Pharisaeus stans, haec apud se orabat: Deus, gratias ago tibi, quia non sum sicut ceteri hominum: raptores, iniusti, adulteri, velut etiam hic publicanus:
 ieiuno bis in sabbato, decimas do omnium quae possideo.
 Et publicanus a longe stans, nolebat nec oculos ad caelum levare: sed percutiebat pectus suum, dicens: Deus propitius esto mihi peccatori.
 Dico vobis, descendit hic iustificatus in domum suam ab illo: quia omnis qui se exaltat, humiliabitur, et qui se humiliat, exaltabitur.
 Afferebant autem ad illum et infantes, ut eos tangeret. Quod cum viderent discipuli, increpabant illos.
 Iesus autem convocans illos, dixit: Sinite pueros venire ad me, et nolite vetare eos: talium est enim regnum Dei.
 Amen dico vobis, quicumque non acceperit regnum Dei sicut puer, non intrabit in illud.
 Et interrogavit eum quidam princeps, dicens: Magister bone, quid faciens vitam aeternam possidebo?
 Dixit autem ei Iesus: Quid me dicis bonum? nemo bonus nisi solus Deus.
 Mandata nosti: non occides; non moechaberis; non furtum facies; non falsum testimonium dices; honora patrem tuum et matrem.
 Qui ait: Haec omnia custodivi a iuventute mea.
 Quo audito, Iesus ait ei: Adhuc unum tibi deest: omnia quaecumque habes vende, et da pauperibus, et habebis thesaurum in caelo: et veni, sequere me.
 His ille auditis, contristatus est: quia dives erat valde.
 Videns autem Iesus illum tristem factum, dixit: Quam difficile, qui pecunias habent, in regnum Dei intrabunt!
 facilius est enim camelum per foramen acus transire quam divitem intrare in regnum Dei.
 Et dixerunt qui audiebant: Et quis potest salvus fieri?
 Ait illis: Quae impossibilia sunt apud homines, possibilia sunt apud Deum.
 Ait autem Petrus: Ecce nos dimisimus omnia et secuti sumus te.
 Qui dixit eis: Amen dico vobis, nemo est qui reliquit domum, aut parentes, aut fratres, aut uxorem, aut filios propter regnum Dei,
 et non recipiat multo plura in hoc tempore, et in saeculo venturo vitam aeternam.
 Assumpsit autem Iesus duodecim, et ait illis: Ecce ascendimus Ierosolymam, et consummabuntur omnia quae scripta sunt per prophetas de Filio hominis:
 tradetur enim gentibus, et illudetur, et flagellabitur, et conspuetur:
 et postquam flagellaverint, occident eum, et tertia die resurget.
 Et ipsi nihil horum intellexerunt, et erat verbum istud absconditum ab eis, et non intelligebant quae dicebantur.
 Factum est autem, cum appropinquaret Iericho, caecus quidam sedebat secus viam, mendicans.
 Et cum audiret turbam praetereuntem, interrogabat quid hoc esset.
 Dixerunt autem ei quod Iesus Nazarenus transiret.
 Et clamavit, dicens: Iesu, fili David, miserere mei.
 Et qui praeibant, increpabant eum ut taceret. Ipse vero multo magis clamabat: Fili David, miserere mei.
 Stans autem Iesus iussit illum adduci ad se. Et cum appropinquasset, interrogavit illum,
 dicens: Quid tibi vis faciam? At ille dixit: Domine, ut videam.
 Et Iesus dixit illi: Respice, fides tua te salvum fecit.
 Et confestim vidit, et sequebatur illum magnificans Deum. Et omnis plebs ut vidit, dedit laudem Deo.


Caput 19

 Et ingressus perambulabat Iericho.
 Et ecce vir nomine Zachaeus: et hic princeps erat publicanorum, et ipse dives:
 et quaerebat videre Iesum, quis esset: et non poterat prae turba, quia statura pusillus erat.
 Et praecurrens ascendit in arborem sycomorum ut videret eum: quia inde erat transiturus.
 Et cum venisset ad locum, suspiciens Iesus vidit illum, et dixit ad eum: Zachaee, festinans descende: quia hodie in domo tua oportet me manere.
 Et festinans descendit, et excepit illum gaudens.
 Et cum viderent omnes, murmurabant, dicentes quod ad hominem peccatorem divertisset.
 Stans autem Zachaeus, dixit ad Dominum: Ecce dimidium bonorum meorum, Domine, do pauperibus: et si quid aliquem defraudavi, reddo quadruplum.
 Ait Iesus ad eum: Quia hodie salus domui huic facta est: eo quod et ipse filius sit Abrahae.
 Venit enim Filius hominis quaerere, et salvum facere quod perierat.
 Haec illis audientibus adiiciens, dixit parabolam, eo quod esset prope Ierusalem: et quia existimarent quod confestim regnum Dei manifestaretur.
 Dixit ergo: Homo quidam nobilis abiit in regionem longinquam accipere sibi regnum, et reverti.
 Vocatis autem decem servis suis, dedit eis decem mnas, et ait ad illos: Negotiamini dum venio.
 Cives autem eius oderant eum: et miserunt legationem post illum, dicentes: Nolumus hunc regnare super nos.
 Et factum est ut rediret accepto regno: et iussit vocari servos, quibus dedit pecuniam, ut sciret quantum quisque negotiatus esset.
 Venit autem primus dicens: Domine, mna tua decem mnas acquisivit.
 Et ait illi: Euge bone serve, quia in modico fuisti fidelis, eris potestatem habens super decem civitates.
 Et alter venit, dicens: Domine, mna tua fecit quinque mnas.
 Et huic ait: Et tu esto super quinque civitates.
 Et alter venit, dicens: Domine, ecce mna tua, quam habui repositam in sudario:
 timui enim te, quia homo austerus es: tollis quod non posuisti, et metis quod non seminasti.
 Dicit ei: De ore tuo te iudico, serve nequam. Sciebas quod ego homo austerus sum, tollens quod non posui, et metens quod non seminavi:
 et quare non dedisti pecuniam meam ad mensam, ut ego veniens cum usuris utique exegissem illam?
 Et astantibus dixit: Auferte ab illo mnam, et date illi qui decem mnas habet.
 Et dixerunt ei: Domine, habet decem mnas.
 Dico autem vobis, quia omni habenti dabitur, et abundabit: ab eo autem qui non habet, et quod habet auferetur ab eo.
 Verumtamen inimicos meos illos, qui noluerunt me regnare super se, adducite huc: et interficite ante me.
 Et his dictis, praecedebat ascendens Ierosolymam.
 Et factum est, cum appropinquasset ad Bethphage et Bethaniam, ad montem qui vocatur Oliveti, misit duos discipulos suos,
 dicens: Ite in castellum quod contra est: in quod introeuntes, invenietis pullum asinae alligatum, cui nemo umquam hominum sedit: solvite illum, et adducite.
 Et si quis vos interrogaverit: Quare solvitis? sic dicetis ei: Quia Dominus operam eius desiderat.
 Abierunt autem qui missi erant: et invenerunt, sicut dixit illis, stantem pullum.
 Solventibus autem illis pullum, dixerunt domini eius ad illos: Quid solvitis pullum?
 At illi dixerunt: Quia Dominus eum necessarium habet.
 Et duxerunt illum ad Iesum. Et iactantes vestimenta sua supra pullum, imposuerunt Iesum.
 Eunte autem illo, substernebant vestimenta sua in via:
 et cum appropinquaret iam ad descensum montis Oliveti, coeperunt omnes turbae discipulorum gaudentes laudare Deum voce magna super omnibus, quas viderant, virtutibus,
 dicentes: Benedictus, qui venit rex in nomine Domini: pax in caelo, et gloria in excelsis.
 Et quidam pharisaeorum de turbis dixerunt ad illum: Magister, increpa discipulos tuos.
 Quibus ipse ait: Dico vobis, quia si hi tacuerint, lapides clamabunt.
 Et ut appropinquavit, videns civitatem flevit super illam, dicens:
 Quia si cognovisses et tu, et quidem in hac die tua, quae ad pacem tibi: nunc autem abscondita sunt ab oculis tuis.
 Quia venient dies in te: et circumdabunt te inimici tui vallo, et circumdabunt te: et coangustabunt te undique:
 et ad terram prosternent te, et filios tuos, qui in te sunt, et non relinquent in te lapidem super lapidem: eo quod non cognoveris tempus visitationis tuae.
 Et ingressus in templum, coepit eiicere vendentes in illo, et ementes,
 dicens illis: Scriptum est: Quia domus mea domus orationis est: vos autem fecistis illam speluncam latronum.
 Et erat docens quotidie in templo. Principes autem sacerdotum, et scribae, et princeps plebis quaerebant illum perdere:
 et non inveniebant quid facerent illi. Omnis enim populus suspensus erat, audiens illum.


Caput 20

 Et factum est in una dierum, docente illo populum in templo, et evangelizante, convenerunt principes sacerdotum, et scribae cum senioribus,
 et aiunt dicentes ad illum: Dic nobis in qua potestate haec facis? aut quis est qui dedit tibi hanc potestatem?
 Respondens autem Iesus, dixit ad illos: Interrogabo vos et ego unum verbum. Respondete mihi:
 baptismus Ioannis de caelo erat, an ex hominibus?
 At illi cogitabant intra se, dicentes: Quia si dixerimus: De caelo, dicet: Quare ergo non credidistis illi?
 Si autem dixerimus: Ex hominibus, plebs universa lapidabit nos: certi sunt enim Ioannem prophetam esse.
 Et responderunt se nescire unde esset.
 Et Iesus ait illis: Neque ego dico vobis in qua potestate haec facio.
 Coepit autem dicere ad plebem parabolam hanc: Homo plantavit vineam, et locavit eam colonis: et ipse peregre fuit multis temporibus.
 Et in tempore misit ad cultores servum, ut de fructu vineae darent illi. Qui caesum dimiserunt eum inanem.
 Et addidit alterum servum mittere. Illi autem hunc quoque caedentes, et afficientes contumelia, dimiserunt inanem.
 Et addidit tertium mittere: qui et illum vulnerantes eiecerunt.
 Dixit autem dominus vineae: Quid faciam? Mittam filium meum dilectum: forsitan, cum hunc viderint, verebuntur.
 Quem cum vidissent coloni, cogitaverunt intra se, dicentes: Hic est haeres, occidamus illum, ut nostra fiat haereditas.
 Et eiectum illum extra vineam, occiderunt. Quid ergo faciet illis dominus vineae?
 veniet, et perdet colonos istos, et dabit vineam aliis. Quo audito, dixerunt illi: Absit.
 Ille autem aspiciens eos, ait: Quid est ergo hoc quod scriptum est: Lapidem quem reprobaverunt aedificantes, hic factus est in caput anguli?
 Omnis qui ceciderit super illum lapidem, conquassabitur: super quem autem ceciderit, comminuet illum.
 Et quaerebant principes sacerdotum et scribae mittere in illum manus illa hora, et timuerunt populum: cognoverunt enim quod ad ipsos dixerit similitudinem hanc.
 Et observantes miserunt insidiatores, qui se iustos simularent, ut caperent eum in sermone, ut traderent illum principatui, et potestati praesidis.
 Et interrogaverunt eum, dicentes: Magister, scimus quia recte dicis et doces: et non accipis personam, sed viam Dei in veritate doces.
 Licet nobis tributum dare Caesari, an non?
 Considerans autem dolum illorum, dixit ad eos: Quid me tentatis?
 ostendite mihi denarium. Cuius habet imaginem et inscriptionem? Respondentes dixerunt ei: Caesaris.
 Et ait illis: Reddite ergo quae sunt Caesaris, Caesari: et quae sunt Dei, Deo.
 Et non potuerunt verbum eius reprehendere coram plebe: et mirati in responso eius, tacuerunt.
 Accesserunt autem quidam sadducaeorum, qui negant esse resurrectionem, et interrogaverunt eum,
 dicentes: Magister, Moyses scripsit nobis: Si frater alicuius mortuus fuerit habens uxorem, et hic sine liberis fuerit, ut accipiat eam frater eius uxorem, et suscitet semen fratri suo.
 Septem ergo fratres erant: et primus accepit uxorem, et mortuus est sine filiis.
 Et sequens accepit illam, et ipse mortuus est sine filio.
 Et tertius accepit illam. Similiter et omnes septem, et non reliquerunt semen, et mortui sunt.
 Novissime omnium mortua est et mulier.
 In resurrectione ergo, cuius eorum erit uxor? siquidem septem habuerunt eam uxorem.
 Et ait illis Iesus: Filii huius saeculi nubunt, et traduntur ad nuptias:
 illi vero qui digni habebuntur saeculo illo, et resurrectione ex mortuis, neque nubent, neque ducent uxores:
 neque enim ultra mori potuerunt: aequales enim angelis sunt, et filii sunt Dei, cum sint filii resurrectionis.
 Quia vero resurgant mortui, et Moyses ostendit secus rubum, sicut dicit Dominum, Deum Abraham, et Deum Isaac, et Deum Iacob.
 Deus autem non est mortuorum, sed vivorum: omnes enim vivunt ei.
 Respondentes autem quidam scribarum, dixerunt ei: Magister, bene dixisti.
 Et amplius non audebant eum quidquam interrogare.
 Dixit autem ad illos: Quomodo dicunt Christum filium esse David?
 et ipse David dicit in libro Psalmorum: Dixit Dominus Domino meo: sede a dextris meis,
 donec ponam inimicos tuos scabellum pedum tuorum.
 David ergo Dominum illum vocat: et quomodo filius eius est?
 Audiente autem omni populo, dixit discipulis suis:
 Attendite a scribis, qui volunt ambulare in stolis, et amant salutationes in foro, et primas cathedras in synagogis, et primos discubitus in conviviis,
 qui devorant domos viduarum, simulantes longam orationem: hi accipient damnationem maiorem.


Caput 21

 Respiciens autem, vidit eos qui mittebant munera sua in gazophylacium, divites.
 Vidit autem et quamdam viduam pauperculam mittentem aera minuta duo.
 Et dixit: Vere dico vobis, quia vidua haec pauper plus quam omnes misit.
 Nam omnes hi ex abundanti sibi miserunt in munera Dei: haec autem ex eo quod deest illi, omnem victum suum quem habuit, misit.
 Et quibusdam dicentibus de templo quod bonis lapidibus et donis ornatum esset, dixit:
 Haec quae videtis, venient dies in quibus non relinquetur lapis super lapidem, qui non destruatur.
 Interrogaverunt autem illum, dicentes: Praeceptor, quando haec erunt, et quod signum cum fieri incipient?
 Qui dixit: Videte ne seducamini: multi enim venient in nomine meo, dicentes quia ego sum: et tempus appropinquavit: nolite ergo ire post eos.
 Cum autem audieritis praelia et seditiones, nolite terreri: oportet primum haec fieri, sed nondum statim finis.
 Tunc dicebat illis: Surget gens contra gentem, et regnum adversus regnum.
 Et terraemotus magni erunt per loca, et pestilentiae, et fames, terroresque de caelo, et signa magna erunt.
 Sed ante haec omnia iniicient vobis manus suas, et persequentur tradentes in synagogas et custodias, trahentes ad reges et praesides propter nomen meum:
 continget autem vobis in testimonium.
 Ponite ergo in cordibus vestris non praemeditari quemadmodum respondeatis:
 ego enim dabo vobis os et sapientiam, cui non poterunt resistere et contradicere omnes adversarii vestri.
 Trademini autem a parentibus, et fratribus, et cognatis, et amicis, et morte afficient ex vobis:
 et eritis odio omnibus propter nomen meum:
 et capillus de capite vestro non peribit.
 In patientia vestra possidebitis animas vestras.
 Cum autem videritis circumdari ab exercitu Ierusalem, tunc scitote quia appropinquavit desolatio eius:
 tunc qui in Iudaea sunt, fugiant ad montes, et qui in medio eius, discedant: et qui in regionibus, non intrent in eam,
 quia dies ultionis hi sunt, ut impleantur omnia quae scripta sunt.
 Vae autem praegnantibus et nutrientibus in illis diebus! erit enim pressura magna super terram, et ira populo huic.
 Et cadent in ore gladii, et captivi ducentur in omnes gentes, et Ierusalem calcabitur a gentibus, donec impleantur tempora nationum.
 Et erunt signa in sole, et luna, et stellis, et in terris pressura gentium prae confusione sonitus maris, et fluctuum:
 arescentibus hominibus prae timore, et exspectatione, quae supervenient universo orbi: nam virtutes caelorum movebuntur:
 et tunc videbunt Filium hominis venientem in nube cum potestate magna et maiestate.
 His autem fieri incipientibus, respicite, et levate capita vestra: quoniam appropinquat redemptio vestra.
 Et dixit illis similitudinem: Videte ficulneam, et omnes arbores:
 cum producunt iam ex se fructum, scitis quoniam prope est aestas.
 Ita et vos cum videritis haec fieri, scitote quoniam prope est regnum Dei.
 Amen dico vobis, quia non praeteribit generatio haec, donec omnia fiant.
 Caelum et terra transibunt: verba autem mea non transibunt.
 Attendite autem vobis, ne forte graventur corda vestra in crapula, et ebrietate, et curis huius vitae, et superveniat in vos repentina dies illa:
 tamquam laqueus enim superveniet in omnes qui sedent super faciem omnis terrae.
 Vigilate itaque, omni tempore orantes, ut digni habeamini fugere ista omnia quae futura sunt, et stare ante Filium hominis.
 Erat autem diebus docens in templo: noctibus vero exiens, morabatur in monte qui vocatur Oliveti.
 Et omnis populus manicabat ad eum in templo audire eum.


Caput 22

 Appropinquabat autem dies festus azymorum, qui dicitur Pascha:
 et quaerebant principes sacerdotum, et scribae, quomodo Iesum interficerent: timebant vero plebem.
 Intravit autem Satanas in Iudam, qui cognominabatur Iscariotes, unum de duodecim:
 et abiit, et locutus est cum principibus sacerdotum, et magistratibus, quemadmodum illum traderet eis.
 Et gavisi sunt, et pacti sunt pecuniam illi dare.
 Et spopondit, et quaerebat opportunitatem ut traderet illum sine turbis.
 Venit autem dies azymorum, in qua necesse erat occidi pascha.
 Et misit Petrum et Ioannem, dicens: Euntes parate nobis pascha, ut manducemus.
 At illi dixerunt: Ubi vis paremus?
 Et dixit ad eos: Ecce introeuntibus vobis in civitatem occurret vobis homo quidam amphoram aquae portans: sequimini eum in domum, in quam intrat,
 et dicetis patrifamilias domus: Dicit tibi Magister: Ubi est diversorium, ubi pascha cum discipulis meis manducem?
 Et ipse ostendet vobis coenaculum magnum stratum, et ibi parate.
 Euntes autem invenerunt sicut dixit illis, et paraverunt pascha.
 Et cum facta esset hora, discubuit, et duodecim apostoli cum eo.
 Et ait illis: Desiderio desideravi hoc pascha manducare vobiscum, antequam patiar.
 Dico enim vobis, quia ex hoc non manducabo illud, donec impleatur in regno Dei.
 Et accepto calice gratias egit, et dixit: Accipite, et dividite inter vos.
 Dico enim vobis quod non bibam de generatione vitis donec regnum Dei veniat.
 Et accepto pane gratias egit, et fregit, et dedit eis, dicens: Hoc est corpus meum, quod pro vobis datur: hoc facite in meam commemorationem.
 Similiter et calicem, postquam coenavit, dicens: Hic est calix novum testamentum in sanguine meo, qui pro vobis fundetur.
 Verumtamen ecce manus tradentis me, mecum est in mensa.
 Et quidem Filius hominis, secundum quod definitum est, vadit: verumtamen vae homini illi per quem tradetur.
 Et ipsi coeperunt quaerere inter se quis esset ex eis qui hoc facturus esset.
 Facta est autem et contentio inter eos, quis eorum videretur esse maior.
 Dixit autem eis: Reges gentium dominantur eorum: et qui potestatem habent super eos, benefici vocantur.
 Vos autem non sic: sed qui maior est in vobis, fiat sicut minor: et qui praecessor est, sicut ministrator.
 Nam quis maior est, qui recumbit, an qui ministrat? nonne qui recumbit? Ego autem in medio vestrum sum, sicut qui ministrat:
 vos autem estis, qui permansistis mecum in tentationibus meis.
 Et ego dispono vobis sicut disposuit mihi Pater meus regnum,
 ut edatis et bibatis super mensam meam in regno meo, et sedeatis super thronos iudicantes duodecim tribus Israel.
 Ait autem Dominus: Simon, Simon, ecce Satanas expetivit vos ut cribraret sicut triticum:
 ego autem rogavi pro te ut non deficiat fides tua: et tu aliquando conversus, confirma fratres tuos.
 Qui dixit ei: Domine, tecum paratus sum et in carcerem et in mortem ire.
 At ille dixit: Dico tibi, Petre, non cantabit hodie gallus, donec ter abneges nosse me. Et dixit eis:
 Quando misi vos sine sacculo, et pera, et calceamentis, numquid aliquid defuit vobis?
 At illi dixerunt: Nihil. Dixit ergo eis: Sed nunc qui habet sacculum, tollat; similiter et peram: et qui non habet, vendat tunicam suam et emat gladium.
 Dico enim vobis, quoniam adhuc hoc quod scriptum est, oportet impleri in me: Et cum iniquis deputatus est. Etenim ea quae sunt de me finem habent.
 At illi dixerunt: Domine, ecce duo gladii hic. At ille dixit eis: Satis est.
 Et egressus ibat secundum consuetudinem in monte Olivarum. Secuti sunt autem illum et discipuli.
 Et cum pervenisset ad locum, dixit illis: Orate ne intretis in tentationem.
 Et ipse avulsus est ab eis quantum iactus est lapidis: et positis genibus orabat,
 dicens: Pater, si vis, transfer calicem istum a me: verumtamen non mea voluntas, sed tua fiat.
 Apparuit autem illi angelus de caelo, confortans eum. Et factus in agonia, prolixius orabat.
 Et factus est sudor eius sicut guttae sanguinis decurrentis in terram.
 Et cum surrexisset ab oratione et venisset ad discipulos suos, invenit eos dormientes prae tristitia.
 Et ait illis: Quid dormitis? surgite, orate, ne intretis in tentationem.
 Adhuc eo loquente, ecce turba: et qui vocabatur Iudas, unus de duodecim, antecedebat eos, et appropinquavit Iesu ut oscularetur eum.
 Iesus autem dixit illi: Iuda, osculo Filium hominis tradis?
 Videntes autem hi qui circa ipsum erant, quod futurum erat, dixerunt ei: Domine, si percutimus in gladio?
 Et percussit unus ex illis servum principis sacerdotum, et amputavit auriculam eius dexteram.
 Respondens autem Iesus, ait: Sinite usque huc. Et cum tetigisset auriculam eius, sanavit eum.
 Dixit autem Iesus ad eos qui venerant ad se principes sacerdotum, et magistratus templi, et seniores: Quasi ad latronem existis cum gladiis et fustibus?
 Cum quotidie vobiscum fuerim in templo, non extendistis manus in me: sed haec est hora vestra, et potestas tenebrarum.
 Comprehendentes autem eum, duxerunt ad domum principis sacerdotum: Petrus vero sequebatur a longe.
 Accenso autem igne in medio atrii et circumsedentibus illis, erat Petrus in medio eorum.
 Quem cum vidisset ancilla quaedam sedentem ad lumen, et eum fuisset intuita, dixit: Et hic cum illo erat.
 At ille negavit eum, dicens: Mulier, non novi illum.
 Et post pusillum alius videns eum, dixit: Et tu de illis es. Petrus vero ait: O homo, non sum.
 Et intervallo facto quasi horae unius, alius quidam affirmabat, dicens: Vere et hic cum illo erat: nam et Galilaeus est.
 Et ait Petrus: Homo, nescio quid dicis. Et continuo, adhuc illo loquente, cantavit gallus.
 Et conversus Dominus respexit Petrum, et recordatus est Petrus verbi Domini, sicut dixerat: Quia priusquam gallus cantet, ter me negabis.
 Et egressus foras Petrus flevit amare.
 Et viri qui tenebant illum, illudebant ei, caedentes.
 Et velaverunt eum, et percutiebant faciem eius: et interrogabant eum, dicentes: Prophetiza, quis est, qui te percussit?
 Et alia multa blasphemantes dicebant in eum.
 Et ut factus est dies, convenerunt seniores plebis, et principes sacerdotum, et scribae, et duxerunt illum in concilium suum, dicentes: Si tu es Christus, dic nobis.
 Et ait illis: Si vobis dixero, non credetis mihi:
 si autem et interrogavero, non respondebitis mihi, neque dimittetis.
 Ex hoc autem erit Filius hominis sedens a dextris virtutis Dei.
 Dixerunt autem omnes: Tu ergo es Filius Dei? Qui ait: Vos dicitis, quia ego sum.
 At illi dixerunt: Quid adhuc desideramus testimonium? ipsi enim audivimus de ore eius.


Caput 23

 Et surgens omnis multitudo eorum, duxerunt illum ad Pilatum.
 Coeperunt autem illum accusare, dicentes: Hunc invenimus subvertentem gentem nostram, et prohibentem tributa dare Caesari, et dicentem se Christum regem esse.
 Pilatus autem interrogavit eum, dicens: Tu es rex Iudaeorum? At ille respondens ait: Tu dicis.
 Ait autem Pilatus ad principes sacerdotum et turbas: Nihil invenio causae in hoc homine.
 At illi invalescebant, dicentes: Commovet populum docens per universam Iudaeam, incipiens a Galilaea usque huc.
 Pilatus autem audiens Galilaeam, interrogavit si homo Galilaeus esset.
 Et ut cognovit quod de Herodis potestate esset, remisit eum ad Herodem, qui et ipse Ierosolymis erat illis diebus.
 Herodes autem viso Iesu, gavisus est valde. Erat enim cupiens ex multo tempore videre eum, eo quod audierat multa de eo, et sperabat signum aliquod videre ab eo fieri.
 Interrogabat autem eum multis sermonibus. At ipse nihil illi respondebat.
 Stabant autem principes sacerdotum et scribae constanter accusantes eum.
 Sprevit autem illum Herodes cum exercitu suo: et illusit indutum veste alba, et remisit ad Pilatum.
 Et facti sunt amici Herodes et Pilatus in ipsa die: nam antea inimici erant ad invicem.
 Pilatus autem, convocatis principibus sacerdotum, et magistratibus, et plebe,
 dixit ad illos: Obtulistis mihi hunc hominem, quasi avertentem populum, et ecce ego coram vobis interrogans, nullam causam inveni in homine isto ex his in quibus eum accusatis.
 Sed neque Herodes: nam remisi vos ad illum, et ecce nihil dignum morte actum est ei.
 Emendatum ergo illum dimittam.
 Necesse autem habebat dimittere eis per diem festum unum.
 Exclamavit autem simul universa turba, dicens: Tolle hunc, et dimitte nobis Barabbam:
 qui erat propter seditionem quamdam factam in civitate et homicidium missus in carcerem.
 Iterum autem Pilatus locutus est ad eos, volens dimittere Iesum.
 At illi succlamabant, dicentes: Crucifige, crucifige eum.
 Ille autem tertio dixit ad illos: Quid enim mali fecit iste? nullam causam mortis invenio in eo: corripiam ergo illum et dimittam.
 At illi instabant vocibus magnis postulantes ut crucifigeretur: et invalescebant voces eorum.
 Et Pilatus adiudicavit fieri petitionem eorum.
 Dimisit autem illis eum qui propter homicidium et seditionem missus fuerat in carcerem, quem petebant: Iesum vero tradidit voluntati eorum.
 Et cum ducerent eum, apprehenderunt Simonem quemdam Cyrenensem venientem de villa: et imposuerunt illi crucem portare post Iesum.
 Sequebatur autem illum multa turba populi et mulierum, quae plangebant et lamentabantur eum.
 Conversus autem ad illas Iesus, dixit: Filiae Ierusalem, nolite flere super me, sed super vos ipsas flete et super filios vestros.
 Quoniam ecce venient dies in quibus dicent: Beatae steriles, et ventres qui non genuerunt, et ubera quae non lactaverunt.
 Tunc incipient dicere montibus: Cadite super nos; et collibus: Operite nos.
 Quia si in viridi ligno haec faciunt, in arido quid fiet?
 Ducebantur autem et alii duo nequam cum eo, ut interficerentur.
 Et postquam venerunt in locum qui vocatur Calvariae, ibi crucifixerunt eum: et latrones, unum a dextris, et alterum a sinistris.
 Iesus autem dicebat: Pater, dimitte illis: non enim sciunt quid faciunt. Dividentes vero vestimenta eius, miserunt sortes.
 Et stabat populus spectans, et deridebant eum principes cum eis, dicentes: Alios salvos fecit, se salvum faciat, si hic est Christus Dei electus.
 Illudebant autem ei et milites accedentes, et acetum offerentes ei,
 et dicentes: Si tu es rex Iudaeorum, salvum te fac.
 Erat autem et superscriptio scripta super eum litteris graecis, et latinis, et hebraicis: Hic est rex Iudaeorum.
 Unus autem de his, qui pendebant, latronibus, blasphemabat eum, dicens: Si tu es Christus, salvum fac temetipsum et nos.
 Respondens autem alter increpabat eum, dicens: Neque tu times Deum, quod in eadem damnatione es.
 Et nos quidem iuste, nam digna factis recipimus: hic vero nihil mali gessit.
 Et dicebat ad Iesum: Domine, memento mei cum veneris in regnum tuum.
 Et dixit illi Iesus: Amen dico tibi: hodie mecum eris in paradiso.
 Erat autem fere hora sexta, et tenebrae factae sunt in universam terram usque ad horam nonam.
 Et obscuratus est sol, et velum templi scissum est medium.
 Et clamans voce magna Iesus ait: Pater, in manus tuas commendo spiritum meum. Et haec dicens, expiravit.
 Videns autem centurio quod factum fuerat, glorificavit Deum, dicens: Vere hic homo iustus erat.
 Et omnis turba eorum, qui simul aderant ad spectaculum istud, et videbant quae fiebant, percutientes pectora sua revertebantur.
 Stabant autem omnes noti eius a longe, et mulieres, quae secutae eum erant a Galilaea, haec videntes.
 Et ecce vir nomine Ioseph, qui erat decurio, vir bonus et iustus:
 hic non consenserat consilio, et actibus eorum: ab Arimathaea civitate Iudaeae, qui exspectabat et ipse regnum Dei:
 hic accessit ad Pilatum et petiit corpus Iesu:
 et depositum involvit sindone, et posuit eum in monumento exciso, in quo nondum quisquam positus fuerat.
 Et dies erat parasceves, et sabbatum illucescebat.
 Subsecutae autem mulieres, quae cum eo venerant de Galilaea, viderunt monumentum, et quemadmodum positum erat corpus eius.
 Et revertentes paraverunt aromata, et unguenta: et sabbato quidem siluerunt secundum mandatum.


Caput 24

 Una autem sabbati valde diluculo venerunt ad monumentum, portantes quae paraverant aromata:
 et invenerunt lapidem revolutum a monumento.
 Et ingressae non invenerunt corpus Domini Iesu.
 Et factum est, dum mente consternatae essent de isto, ecce duo viri steterunt secus illas in veste fulgenti.
 Cum timerent autem, et declinarent vultum in terram, dixerunt ad illas: Quid quaeritis viventem cum mortuis?
 non est hic, sed surrexit: recordamini qualiter locutus est vobis, cum adhuc in Galilaea esset,
 dicens: Quia oportet Filium hominis tradi in manus hominum peccatorum, et crucifigi, et die tertia resurgere.
 Et recordatae sunt verborum eius.
 Et regressae a monumento nuntiaverunt haec omnia illis undecim, et ceteris omnibus.
 Erat autem Maria Magdalene, et Ioanna, et Maria Iacobi, et ceterae quae cum eis erant, quae dicebant ad apostolos haec.
 Et visa sunt ante illos sicut deliramentum verba ista, et non crediderunt illis.
 Petrus autem surgens cucurrit ad monumentum: et procumbens vidit linteamina sola posita, et abiit secum mirans quod factum fuerat.
 Et ecce duo ex illis ibant ipsa die in castellum, quod erat in spatio stadiorum sexaginta ab Ierusalem, nomine Emmaus.
 Et ipsi loquebantur ad invicem de his omnibus quae acciderant.
 Et factum est, dum fabularentur, et secum quaererent: et ipse Iesus appropinquans ibat cum illis:
 oculi autem illorum tenebantur ne eum agnoscerent.
 Et ait ad illos: Qui sunt hi sermones, quos confertis ad invicem ambulantes, et estis tristes?
 Et respondens unus, cui nomen Cleophas, dixit ei: Tu solus peregrinus es in Ierusalem, et non cognovisti quae facta sunt in illa his diebus?
 Quibus ille dixit: Quae? Et dixerunt: De Iesu Nazareno, qui fuit vir propheta, potens in opere et sermone coram Deo et omni populo:
 et quomodo eum tradiderunt summi sacerdotes et principes nostri in damnationem mortis, et crucifixerunt eum:
 nos autem sperabamus quia ipse esset redempturus Israel: et nunc super haec omnia, tertia dies est hodie quod haec facta sunt.
 Sed et mulieres quaedam ex nostris terruerunt nos, quae ante lucem fuerunt ad monumentum,
 et non invento corpore eius, venerunt, dicentes se etiam visionem angelorum vidisse, qui dicunt eum vivere.
 Et abierunt quidam ex nostris ad monumentum: et ita invenerunt sicut mulieres dixerunt, ipsum vero non invenerunt.
 Et ipse dixit ad eos: O stulti, et tardi corde ad credendum in omnibus quae locuti sunt prophetae!
 Nonne haec oportuit pati Christum, et ita intrare in gloriam suam?
 Et incipiens a Moyse, et omnibus prophetis, interpretabatur illis in omnibus scripturis quae de ipso erant.
 Et appropinquaverunt castello quo ibant: et ipse se finxit longius ire.
 Et coegerunt illum, dicentes: Mane nobiscum, quoniam advesperascit, et inclinata est iam dies. Et intravit cum illis.
 Et factum est, dum recumberet cum eis, accepit panem, et benedixit, ac fregit, et porrigebat illis.
 Et aperti sunt oculi eorum, et cognoverunt eum: et ipse evanuit ex oculis eorum.
 Et dixerunt ad invicem: Nonne cor nostrum ardens erat in nobis dum loqueretur in via, et aperiret nobis Scripturas?
 Et surgentes eadem hora regressi sunt in Ierusalem: et invenerunt congregatos undecim, et eos qui cum illis erant,
 dicentes: Quod surrexit Dominus vere, et apparuit Simoni.
 Et ipsi narrabant quae gesta erant in via, et quomodo cognoverunt eum in fractione panis.
 Dum autem haec loquuntur, stetit Iesus in medio eorum, et dicit eis: Pax vobis: ego sum, nolite timere.
 Conturbati vero et conterriti, existimabant se spiritum videre.
 Et dixit eis: Quid turbati estis, et cogitationes ascendunt in corda vestra?
 videte manus meas, et pedes, quia ego ipse sum; palpate et videte, quia spiritus carnem et ossa non habet, sicut me videtis habere.
 Et cum hoc dixisset, ostendit eis manus et pedes.
 Adhuc autem illis non credentibus, et mirantibus prae gaudio, dixit: Habetis hic aliquid quod manducetur?
 At illi obtulerunt ei partem piscis assi et favum mellis.
 Et cum manducasset coram eis, sumens reliquias dedit eis.
 Et dixit ad eos: Haec sunt verba quae locutus sum ad vos cum adhuc essem vobiscum, quoniam necesse est impleri omnia quae scripta sunt in lege Moysi, et prophetis, et Psalmis de me.
 Tunc aperuit illis sensum ut intelligerent Scripturas,
 et dixit eis: Quoniam sic scriptum est, et sic oportebat Christum pati, et resurgere a mortuis tertia die:
 et praedicari in nomine eius poenitentiam, et remissionem peccatorum in omnes gentes, incipientibus ab Ierosolyma.
 Vos autem testes estis horum.
 Et ego mitto promissum Patris mei in vos; vos autem sedete in civitate, quoadusque induamini virtute ex alto.
 Eduxit autem eos foras in Bethaniam, et elevatis manibus suis benedixit eis.
 Et factum est, dum benediceret illis, recessit ab eis, et ferebatur in caelum.
 Et ipsi adorantes regressi sunt in Ierusalem cum gaudio magno:
 et erant semper in templo, laudantes et benedicentes Deum. Amen.


Evangelium secundum Ioannem



Caput 1

 In principio erat Verbum, et Verbum erat apud Deum, et Deus erat Verbum.
 Hoc erat in principio apud Deum.
 Omnia per ipsum facta sunt: et sine ipso factum est nihil, quod factum est.
 In ipso vita erat, et vita erat lux hominum:
 et lux in tenebris lucet, et tenebrae eam non comprehenderunt.
 Fuit homo missus a Deo, cui nomen erat Ioannes.
 Hic venit in testimonium ut testimonium perhiberet de lumine, ut omnes crederent per illum.
 Non erat ille lux, sed ut testimonium perhiberet de lumine.
 Erat lux vera, quae illuminat omnem hominem venientem in hunc mundum.
 In mundo erat, et mundus per ipsum factus est, et mundus eum non cognovit.
 In propria venit, et sui eum non receperunt.
 Quotquot autem receperunt eum, dedit eis potestatem filios Dei fieri, his qui credunt in nomine eius:
 qui non ex sanguinibus, neque ex voluntate carnis, neque ex voluntate viri, sed ex Deo nati sunt.
 Et Verbum caro factum est, et habitavit in nobis: et vidimus gloriam eius, gloriam quasi unigeniti a Patre plenum gratiae et veritatis.
 Ioannes testimonium perhibet de ipso, et clamat dicens: Hic erat quem dixi: Qui post me venturus est, ante me factus est: quia prior me erat.
 Et de plenitudine eius nos omnes accepimus, et gratiam pro gratia:
 quia lex per Moysen data est, gratia et veritas per Iesum Christum facta est.
 Deum nemo vidit umquam: unigenitus Filius, qui est in sinu Patris, ipse enarravit.
 Et hoc est testimonium Ioannis, quando miserunt Iudaei ab Ierosolymis sacerdotes et Levitas ad eum ut interrogarent eum: Tu quis es?
 Et confessus est, et non negavit, et confessus est: Quia non sum ego Christus.
 Et interrogaverunt eum: Quid ergo? Elias es tu? Et dixit: Non sum. Propheta es tu? Et respondit: Non.
 Dixerunt ergo ei: Quis es ut responsum demus his qui miserunt nos? quid dicis de teipso?
 Ait: Ego vox clamantis in deserto: Dirigite viam Domini, sicut dixit Isaias propheta.
 Et qui missi fuerant, erant ex pharisaeis.
 Et interrogaverunt eum, et dixerunt ei: Quid ergo baptizas, si tu non es Christus, neque Elias, neque propheta?
 Respondit eis Ioannes, dicens: Ego baptizo in aqua: medius autem vestrum stetit, quem vos nescitis.
 Ipse est qui post me venturus est, qui ante me factus est: cuius ego non sum dignus ut solvam eius corrigiam calceamenti.
 Haec in Bethania facta sunt trans Iordanem, ubi erat Ioannes baptizans.
 Altera die vidit Ioannes Iesum venientem ad se, et ait: Ecce agnus Dei, ecce qui tollit peccatum mundi.
 Hic est de quo dixi: Post me venit vir qui ante me factus est: quia prior me erat:
 et ego nesciebam eum, sed ut manifestetur in Israel, propterea veni ego in aqua baptizans.
 Et testimonium perhibuit Ioannes, dicens: Quia vidi Spiritum descendentem quasi columbam de caelo, et mansit super eum.
 Et ego nesciebam eum: sed qui misit me baptizare in aqua, ille mihi dixit: Super quem videris Spiritum descendentem, et manentem super eum, hic est qui baptizat in Spiritu Sancto.
 Et ego vidi: et testimonium perhibui quia hic est Filius Dei.
 Altera die iterum stabat Ioannes, et ex discipulis eius duo.
 Et respiciens Iesum ambulantem, dicit: Ecce agnus Dei.
 Et audierunt eum duo discipuli loquentem, et secuti sunt Iesum.
 Conversus autem Iesus, et videns eos sequentes se, dicit eis: Quid quaeritis? Qui dixerunt ei: Rabbi (quod dicitur interpretatum Magister), ubi habitas?
 Dicit eis: Venite et videte. Venerunt, et viderunt ubi maneret, et apud eum manserunt die illo: hora autem erat quasi decima.
 Erat autem Andreas, frater Simonis Petri, unus ex duobus qui audierant a Ioanne, et secuti fuerant eum.
 Invenit hic primum fratrem suum Simonem, et dicit ei: Invenimus Messiam (quod est interpretatum Christus).
 Et adduxit eum ad Iesum. Intuitus autem eum Iesus, dixit: Tu es Simon, filius Iona; tu vocaberis Cephas, quod interpretatur Petrus.
 In crastinum voluit exire in Galilaeam, et invenit Philippum. Et dicit ei Iesus: Sequere me.
 Erat autem Philippus a Bethsaida, civitate Andreae et Petri.
 Invenit Philippus Nathanael, et dicit ei: Quem scripsit Moyses in lege, et prophetae, invenimus Iesum filium Ioseph a Nazareth.
 Et dixit ei Nathanael: A Nazareth potest aliquid boni esse? Dicit ei Philippus: Veni et vide.
 Vidit Iesus Nathanael venientem ad se, et dicit de eo: Ecce vere Israelita, in quo dolus non est.
 Dicit ei Nathanael: Unde me nosti? Respondit Iesus, et dixit ei: Priusquam te Philippus vocavit, cum esses sub ficu, vidi te.
 Respondit ei Nathanael, et ait: Rabbi, tu es Filius Dei, tu es rex Israel.
 Respondit Iesus, et dixit ei: Quia dixi tibi: Vidi te sub ficu, credis; maius his videbis.
 Et dicit ei: Amen, amen dico vobis, videbitis caelum apertum, et angelos Dei ascendentes, et descendentes supra Filium hominis.


Caput 2

 Et die tertia nuptiae factae sunt in Cana Galilaeae, et erat mater Iesu ibi.
 Vocatus est autem et Iesus, et discipuli eius, ad nuptias.
 Et deficiente vino, dicit mater Iesu ad eum: Vinum non habent.
 Et dicit ei Iesus: Quid mihi et tibi est, mulier? nondum venit hora mea.
 Dicit mater eius ministris: Quodcumque dixerit vobis, facite.
 Erant autem ibi lapideae hydriae sex positae secundum purificationem Iudaeorum, capientes singulae metretas binas vel ternas.
 Dicit eis Iesus: Implete hydrias aqua. Et impleverunt eas usque ad summum.
 Et dicit eis Iesus: Haurite nunc, et ferte architriclino. Et tulerunt.
 Ut autem gustavit architriclinus aquam vinum factam, et non sciebat unde esset, ministri autem sciebant, qui hauserant aquam: vocat sponsum architriclinus,
 et dicit ei: Omnis homo primum bonum vinum ponit et cum inebriati fuerint, tunc id, quod deterius est. Tu autem servasti bonum vinum usque adhuc.
 Hoc fecit initium signorum Iesus in Cana Galilaeae; et manifestavit gloriam suam, et crediderunt in eum discipuli eius.
 Post hoc descendit Capharnaum ipse, et mater eius, et fratres eius, et discipuli eius: et ibi manserunt non multis diebus.
 Et prope erat Pascha Iudaeorum, et ascendit Iesus Ierosolymam:
 et invenit in templo vendentes boves, et oves, et columbas, et numularios sedentes.
 Et cum fecisset quasi flagellum de funiculis, omnes eiecit de templo, oves quoque, et boves, et numulariorum effudit aes, et mensas subvertit.
 Et his qui columbas vendebant, dixit: Auferte ista hinc, et nolite facere domum patris mei, domum negotiationis.
 Recordati sunt vero discipuli eius quia scriptum est: Zelus domus tuae comedit me.
 Responderunt ergo Iudaei, et dixerunt ei: Quod signum ostendis nobis, quia haec facis?
 Respondit Iesus, et dixit eis: Solvite templum hoc, et in tribus diebus excitabo illud.
 Dixerunt ergo Iudaei: Quadraginta et sex annis aedificatum est templum hoc, et tu in tribus diebus excitabis illud?
 Ille autem dicebat de templo corporis sui.
 Cum ergo resurrexisset a mortuis, recordati sunt discipuli eius, quia hoc dicebat, et crediderunt scripturae et sermoni quem dixit Iesus.
 Cum autem esset Ierosolymis in Pascha in die festo, multi crediderunt in nomine eius, videntes signa eius, quae faciebat.
 Ipse autem Iesus non credebat semetipsum eis, eo quod ipse nosset omnes,
 et quia opus ei non erat ut quis testimonium perhiberet de homine: ipse enim sciebat quid esset in homine.


Caput 3

 Erat autem homo ex pharisaeis, Nicodemus nomine, princeps Iudaeorum.
 Hic venit ad Iesum nocte, et dixit ei: Rabbi, scimus quia a Deo venisti magister, nemo enim potest haec signa facere, quae tu facis, nisi fuerit Deus cum eo.
 Respondit Iesus, et dixit ei: Amen, amen dico tibi, nisi quis renatus fuerit denuo, non potest videre regnum Dei.
 Dicit ad eum Nicodemus: Quomodo potest homo nasci, cum sit senex? numquid potest in ventrem matris suae iterato introire et renasci?
 Respondit Iesus: Amen, amen dico tibi, nisi quis renatus fuerit ex aqua, et Spiritu Sancto, non potest introire in regnum Dei.
 Quod natum est ex carne, caro est: et quod natum est ex spiritu, spiritus est.
 Non mireris quia dixi tibi: oportet vos nasci denuo.
 Spiritus ubi vult spirat, et vocem eius audis, sed nescis unde veniat, aut quo vadat: sic est omnis qui natus est ex spiritu.
 Respondit Nicodemus, et dixit ei: Quomodo possunt haec fieri?
 Respondit Iesus, et dixit ei: Tu es magister in Israel, et haec ignoras?
 amen, amen dico tibi, quia quod scimus loquimur, et quod vidimus testamur, et testimonium nostrum non accipitis.
 Si terrena dixi vobis, et non creditis: quomodo, si dixero vobis caelestia, credetis?
 Et nemo ascendit in caelum, nisi qui descendit de caelo, Filius hominis, qui est in caelo.
 Et sicut Moyses exaltavit serpentem in deserto, ita exaltari oportet Filium hominis:
 ut omnis qui credit in ipsum, non pereat, sed habeat vitam aeternam.
 Sic enim Deus dilexit mundum, ut Filium suum unigenitum daret: ut omnis qui credit in eum, non pereat, sed habeat vitam aeternam.
 Non enim misit Deus Filium suum in mundum, ut iudicet mundum, sed ut salvetur mundus per ipsum.
 Qui credit in eum, non iudicatur; qui autem non credit, iam iudicatus est: quia non credit in nomine unigeniti Filii Dei.
 Hoc est autem iudicium: quia lux venit in mundum, et dilexerunt homines magis tenebras quam lucem: erant enim eorum mala opera.
 Omnis enim qui male agit, odit lucem, et non venit ad lucem, ut non arguantur opera eius:
 qui autem facit veritatem, venit ad lucem, ut manifestentur opera eius, quia in Deo sunt facta.
 Post haec venit Iesus et discipuli eius in terram Iudaeam: et illic demorabatur cum eis, et baptizabat.
 Erat autem et Ioannes baptizans, in Aennon, iuxta Salim: quia aquae multae erant illic, et veniebant et baptizabantur.
 Nondum enim missus fuerat Ioannes in carcerem.
 Facta est autem quaestio ex discipulis Ioannis cum Iudaeis de purificatione.
 Et venerunt ad Ioannem, et dixerunt ei: Rabbi, qui erat tecum trans Iordanem, cui tu testimonium perhibuisti, ecce hic baptizat, et omnes veniunt ad eum.
 Respondit Ioannes, et dixit: Non potest homo accipere quidquam, nisi fuerit ei datum de caelo.
 Ipsi vos mihi testimonium perhibetis, quod dixerim: Non sum ego Christus: sed quia missus sum ante illum.
 Qui habet sponsam, sponsus est: amicus autem sponsi, qui stat, et audit eum, gaudio gaudet propter vocem sponsi. Hoc ergo gaudium meum impletum est.
 Illum oportet crescere, me autem minui.
 Qui desursum venit, super omnes est. Qui est de terra, de terra est, et de terra loquitur. Qui de caelo venit, super omnes est.
 Et quod vidit, et audivit, hoc testatur: et testimonium eius nemo accipit.
 Qui accepit eius testimonium signavit, quia Deus verax est.
 Quem enim misit Deus, verba Dei loquitur: non enim ad mensuram dat Deus spiritum.
 Pater diligit Filium et omnia dedit in manu eius.
 Qui credit in Filium, habet vitam aeternam; qui autem incredulus est Filio, non videbit vitam, sed ira Dei manet super eum.


Caput 4

 Ut ergo cognovit Iesus quia audierunt pharisaei quod Iesus plures discipulos facit, et baptizat, quam Ioannes
 (quamquam Iesus non baptizaret, sed discipuli eius),
 reliquit Iudaeam, et abiit iterum in Galilaeam.
 Oportebat autem eum transire per Samariam.
 Venit ergo in civitatem Samariae, quae dicitur Sichar, iuxta praedium quod dedit Iacob Ioseph filio suo.
 Erat autem ibi fons Iacob. Iesus ergo fatigatus ex itinere, sedebat sic supra fontem. Hora erat quasi sexta.
 Venit mulier de Samaria haurire aquam. Dicit ei Iesus: Da mihi bibere.
 (Discipuli enim eius abierant in civitatem ut cibos emerent.)
 Dicit ergo ei mulier illa Samaritana: Quomodo tu, Iudaeus cum sis, bibere a me poscis, quae sum mulier Samaritana? non enim coutuntur Iudaei Samaritanis.
 Respondit Iesus, et dixit ei: Si scires donum Dei, et quis est qui dicit tibi: Da mihi bibere, tu forsitan petisses ab eo, et dedisset tibi aquam vivam.
 Dicit ei mulier: Domine, neque in quo haurias habes, et puteus altus est: unde ergo habes aquam vivam?
 Numquid tu maior es patre nostro Iacob, qui dedit nobis puteum, et ipse ex eo bibit, et filii eius, et pecora eius?
 Respondit Iesus, et dixit ei: Omnis qui bibit ex aqua hac, sitiet iterum; qui autem biberit ex aqua quam ego dabo ei, non sitiet in aeternum:
 sed aqua quam ego dabo ei, fiet in eo fons aquae salientis in vitam aeternam.
 Dicit ad eum mulier: Domine, da mihi hanc aquam, ut non sitiam, neque veniam huc haurire.
 Dicit ei Iesus: Vade, voca virum tuum, et veni huc.
 Respondit mulier, et dixit: Non habeo virum. Dicit ei Iesus: Bene dixisti, quia non habeo virum;
 quinque enim viros habuisti, et nunc, quem habes, non est tuus vir: hoc vere dixisti.
 Dicit ei mulier: Domine, video quia propheta es tu.
 Patres nostri in monte hoc adoraverunt, et vos dicitis, quia Ierosolymis est locus ubi adorare oportet.
 Dicit ei Iesus: Mulier, crede mihi, quia venit hora, quando neque in monte hoc, neque in Ierosolymis adorabitis Patrem.
 Vos adoratis quod nescitis: nos adoramus quod scimus, quia salus ex Iudaeis est.
 Sed venit hora, et nunc est, quando veri adoratores adorabunt Patrem in spiritu et veritate. Nam et Pater tales quaerit, qui adorent eum.
 Spiritus est Deus: et eos qui adorant eum, in spiritu et veritate oportet adorare.
 Dicit ei mulier: Scio quia Messias venit (qui dicitur Christus): cum ergo venerit ille, nobis annuntiabit omnia.
 Dicit ei Iesus: Ego sum, qui loquor tecum.
 Et continuo venerunt discipuli eius, et mirabantur quia cum muliere loquebatur. Nemo tamen dixit: Quid quaeris? aut, Quid loqueris cum ea?
 Reliquit ergo hydriam suam mulier, et abiit in civitatem, et dicit illis hominibus:
 Venite, et videte hominem qui dixit mihi omnia quaecumque feci: numquid ipse est Christus?
 Exierunt ergo de civitate et veniebant ad eum.
 Interea rogabant eum discipuli, dicentes: Rabbi, manduca.
 Ille autem dicit eis: Ego cibum habeo manducare, quem vos nescitis.
 Dicebant ergo discipuli ad invicem: Numquid aliquis attulit ei manducare?
 Dicit eis Iesus: Meus cibus est ut faciam voluntatem eius qui misit me, ut perficiam opus eius.
 Nonne vos dicitis quod adhuc quatuor menses sunt, et messis venit? Ecce dico vobis: levate oculos vestros, et videte regiones, quia albae sunt iam ad messem.
 Et qui metit, mercedem accipit, et congregat fructum in vitam aeternam: ut et qui seminat, simul gaudeat, et qui metit.
 In hoc enim est verbum verum: quia alius est qui seminat, et alius est qui metit.
 Ego misi vos metere quod vos non laborastis: alii laboraverunt, et vos in labores eorum introistis.
 Ex civitate autem illa multi crediderunt in eum Samaritanorum, propter verbum mulieris testimonium perhibentis: Quia dixit mihi omnia quaecumque feci.
 Cum venissent ergo ad illum Samaritani, rogaverunt eum ut ibi maneret. Et mansit ibi duos dies.
 Et multo plures crediderunt in eum propter sermonem eius.
 Et mulieri dicebant: Quia iam non propter tuam loquelam credimus: ipsi enim audivimus, et scimus quia hic est vere Salvator mundi.
 Post duos autem dies exiit inde, et abiit in Galilaeam.
 Ipse enim Iesus testimonium perhibuit, quia propheta in sua patria honorem non habet.
 Cum ergo venisset in Galilaeam, exceperunt eum Galilaei, cum omnia vidissent quae fecerat Ierosolymis in die festo: et ipsi enim venerant ad diem festum.
 Venit ergo iterum in Cana Galilaeae, ubi fecit aquam vinum. Et erat quidam regulus, cuius filius infirmabatur Capharnaum.
 Hic cum audisset quia Iesus adveniret a Iudaea in Galilaeam, abiit ad eum, et rogabat eum ut descenderet, et sanaret filium eius: incipiebat enim mori.
 Dixit ergo Iesus ad eum: Nisi signa et prodigia videritis, non creditis.
 Dicit ad eum regulus: Domine, descende priusquam moriatur filius meus.
 Dicit ei Iesus: Vade, filius tuus vivit. Credidit homo sermoni quem dixit ei Iesus, et ibat.
 Iam autem eo descendente, servi occurrerunt ei, et nuntiaverunt dicentes quia filius eius viveret.
 Interrogabat ergo horam ab eis in qua melius habuerit. Et dixerunt ei: Quia heri hora septima reliquit eum febris.
 Cognovit ergo pater, quia illa hora erat in qua dixit ei Iesus: Filius tuus vivit; et credidit ipse et domus eius tota.
 Hoc iterum secundum signum fecit Iesus, cum venisset a Iudaea in Galilaeam.


Caput 5

 Post haec erat dies festus Iudaeorum, et ascendit Iesus Ierosolymam.
 Est autem Ierosolymis probatica piscina, quae cognominatur hebraice Bethsaida, quinque porticus habens.
 In his iacebat multitudo magna languentium, caecorum, claudorum, aridorum, exspectantium aquae motum.
 Angelus autem Domini descendebat secundum tempus in piscinam, et movebatur aqua. Et qui prior descendisset in piscinam post motionem aquae, sanus fiebat a quacumque detinebatur infirmitate.
 Erat autem quidam homo ibi triginta et octo annos habens in infirmitate sua.
 Hunc autem cum vidisset Iesus iacentem, et cognovisset quia iam multum tempus haberet, dicit ei: Vis sanus fieri?
 Respondit ei languidus: Domine, hominem non habeo, ut, cum turbata fuerit aqua, mittat me in piscinam: dum venio enim ego, alius ante me descendit.
 Dicit ei Iesus: Surge, tolle grabatum tuum et ambula.
 Et statim sanus factus est homo ille: et sustulit grabatum suum, et ambulabat. Erat autem sabbatum in die illo.
 Dicebant ergo Iudaei illi qui sanatus fuerat: Sabbatum est, non licet tibi tollere grabatum tuum.
 Respondit eis: Qui me sanum fecit, ille mihi dixit: Tolle grabatum tuum et ambula.
 Interrogaverunt ergo eum: Quis est ille homo qui dixit tibi: Tolle grabatum tuum et ambula?
 Is autem qui sanus fuerat effectus, nesciebat quis esset. Iesus enim declinavit a turba constituta in loco.
 Postea invenit eum Iesus in templo, et dixit illi: Ecce sanus factus es; iam noli peccare, ne deterius tibi aliquid contingat.
 Abiit ille homo, et nuntiavit Iudaeis quia Iesus esset, qui fecit eum sanum.
 Propterea persequebantur Iudaei Iesum, quia haec faciebat in sabbato.
 Iesus autem respondit eis: Pater meus usque modo operatur, et ego operor.
 Propterea ergo magis quaerebant eum Iudaei interficere: quia non solum solvebat sabbatum, sed et patrem suum dicebat Deum, aequalem se faciens Deo. Respondit itaque Iesus, et dixit eis:
 Amen, amen dico vobis: non potest Filius a se facere quidquam, nisi quod viderit Patrem facientem: quaecumque enim ille fecerit, haec et Filius similiter facit.
 Pater enim diligit Filium, et omnia demonstrat ei quae ipse facit: et maiora his demonstrabit ei opera, ut vos miremini.
 Sicut enim Pater suscitat mortuos, et vivificat, sic et Filius, quos vult, vivificat.
 Neque enim Pater iudicat quemquam: sed omne iudicium dedit Filio,
 ut omnes honorificent Filium, sicut honorificant Patrem; qui non honorificat Filium, non honorificat Patrem, qui misit illum.
 Amen, amen dico vobis, quia qui verbum meum audit, et credit ei qui misit me, habet vitam aeternam, et in iudicium non venit, sed transiit a morte in vitam.
 Amen, amen dico vobis, quia venit hora, et nunc est, quando mortui audient vocem Filii Dei: et qui audierint, vivent.
 Sicut enim Pater habet vitam in semetipso, sic dedit et Filio habere vitam in semetipso:
 et potestatem dedit ei iudicium facere, quia Filius hominis est.
 Nolite mirari hoc, quia venit hora in qua omnes qui in monumentis sunt audient vocem Filii Dei:
 et procedent qui bona fecerunt, in resurrectionem vitae; qui vero mala egerunt, in resurrectionem iudicii.
 Non possum ego a meipso facere quidquam. Sicut audio, iudico: et iudicium meum iustum est, quia non quaero voluntatem meam, sed voluntatem eius qui misit me.
 Si ego testimonium perhibeo de meipso, testimonium meum non est verum.
 Alius est qui testimonium perhibet de me: et scio quia verum est testimonium, quod perhibet de me.
 Vos misistis ad Ioannem, et testimonium perhibuit veritati.
 Ego autem non ab homine testimonium accipio: sed haec dico ut vos salvi sitis.
 Ille erat lucerna ardens et lucens: vos autem voluistis ad horam exsultare in luce eius.
 Ego autem habeo testimonium maius Ioanne. Opera enim quae dedit mihi Pater ut perficiam ea: ipsa opera, quae ego facio, testimonium perhibent de me, quia Pater misit me:
 et qui misit me Pater, ipse testimonium perhibuit de me: neque vocem eius umquam audistis, neque speciem eius vidistis:
 et verbum eius non habetis in vobis manens: quia quem misit ille, huic vos non creditis.
 Scrutamini Scripturas, quia vos putatis in ipsis vitam aeternam habere: et illae sunt quae testimonium perhibent de me:
 et non vultis venire ad me ut vitam habeatis.
 Claritatem ab hominibus non accipio.
 Sed cognovi vos, quia dilectionem Dei non habetis in vobis.
 Ego veni in nomine Patris mei, et non accipitis me; si alius venerit in nomine suo, illum accipietis.
 Quomodo vos potestis credere, qui gloriam ab invicem accipitis, et gloriam quae a solo Deo est, non quaeritis?
 Nolite putare quia ego accusaturus sim vos apud Patrem: est qui accusat vos Moyses, in quo vos speratis.
 Si enim crederetis Moysi, crederetis forsitan et mihi: de me enim ille scripsit.
 Si autem illius litteris non creditis, quomodo verbis meis credetis?


Caput 6

 Post haec abiit Iesus trans mare Galilaeae, quod est Tiberiadis:
 et sequebatur eum multitudo magna, quia videbant signa quae faciebat super his qui infirmabantur.
 Subiit ergo in montem Iesus et ibi sedebat cum discipulis suis.
 Erat autem proximum Pascha dies festus Iudaeorum.
 Cum sublevasset ergo oculos Iesus, et vidisset quia multitudo maxima venit ad eum, dixit ad Philippum: Unde ememus panes, ut manducent hi?
 Hoc autem dicebat tentans eum: ipse enim sciebat quid esset facturus.
 Respondit ei Philippus: Ducentorum denariorum panes non sufficiunt eis, ut unusquisque modicum quid accipiat.
 Dicit ei unus ex discipulis eius, Andreas, frater Simonis Petri:
 Est puer unus hic qui habet quinque panes hordeaceos et duos pisces: sed haec quid sunt inter tantos?
 Dixit ergo Iesus: Facite homines discumbere. Erat autem foenum multum in loco. Discubuerunt ergo viri, numero quasi quinque millia.
 Accepit ergo Iesus panes: et cum gratias egisset, distribuit discumbentibus: similiter et ex piscibus quantum volebant.
 Ut autem impleti sunt, dixit discipulis suis: Colligite quae superaverunt fragmenta, ne pereant.
 Collegerunt ergo, et impleverunt duodecim cophinos fragmentorum ex quinque panibus hordeaceis, quae superfuerunt his qui manducaverant.
 Illi ergo homines cum vidissent quod Iesus fecerat signum, dicebant: Quia hic est vere propheta, qui venturus est in mundum.
 Iesus ergo cum cognovisset quia venturi essent ut raperent eum, et facerent eum regem, fugit iterum in montem ipse solus.
 Ut autem sero factum est, descenderunt discipuli eius ad mare.
 Et cum ascendissent navim, venerunt trans mare in Capharnaum: et tenebrae iam factae erant et non venerat ad eos Iesus.
 Mare autem, vento magno flante, exsurgebat.
 Cum remigassent ergo quasi stadia viginti quinque aut triginta, vident Iesum ambulantem supra mare, et proximum navi fieri, et timuerunt.
 Ille autem dicit eis: Ego sum, nolite timere.
 Voluerunt ergo accipere eum in navim et statim navis fuit ad terram, in quam ibant.
 Altera die, turba, quae stabat trans mare, vidit quia navicula alia non erat ibi nisi una, et quia non introisset cum discipulis suis Iesus in navim, sed soli discipuli eius abiissent:
 aliae vero supervenerunt naves a Tiberiade iuxta locum ubi manducaverunt panem, gratias agente Domino.
 Cum ergo vidisset turba quia Iesus non esset ibi, neque discipuli eius, ascenderunt in naviculas, et venerunt Capharnaum quaerentes Iesum.
 Et cum invenissent eum trans mare, dixerunt ei: Rabbi, quando huc venisti?
 Respondit eis Iesus, et dixit: Amen, amen dico vobis: quaeritis me non quia vidistis signa, sed quia manducastis ex panibus et saturati estis.
 Operamini non cibum, qui perit, sed qui permanet in vitam aeternam, quem Filius hominis dabit vobis. Hunc enim Pater signavit Deus.
 Dixerunt ergo ad eum: Quid faciemus ut operemur opera Dei?
 Respondit Iesus, et dixit eis: Hoc est opus Dei, ut credatis in eum quem misit ille.
 Dixerunt ergo ei: Quod ergo tu facis signum ut videamus et credamus tibi? quid operaris?
 Patres nostri manducaverunt manna in deserto, sicut scriptum est: Panem de caelo dedit eis manducare.
 Dixit ergo eis Iesus: Amen, amen dico vobis: non Moyses dedit vobis panem de caelo, sed Pater meus dat vobis panem de caelo verum.
 Panis enim Dei est, qui de caelo descendit, et dat vitam mundo.
 Dixerunt ergo ad eum: Domine, semper da nobis panem hunc.
 Dixit autem eis Iesus: Ego sum panis vitae: qui venit ad me, non esuriet, et qui credit in me, non sitiet umquam.
 Sed dixi vobis quia et vidistis me, et non creditis.
 Omne quod dat mihi Pater, ad me veniet: et eum qui venit ad me, non eiiciam foras:
 quia descendi de caelo, non ut faciam voluntatem meam, sed voluntatem eius qui misit me.
 Haec est autem voluntas eius qui misit me, Patris: ut omne quod dedit mihi, non perdam ex eo, sed resuscitem illud in novissimo die.
 Haec est autem voluntas Patris mei, qui misit me: ut omnis qui videt Filium et credit in eum, habeat vitam aeternam, et ego resuscitabo eum in novissimo die.
 Murmurabant ergo Iudaei de illo, quia dixisset: Ego sum panis vivus, qui de caelo descendi,
 et dicebant: Nonne hic est Iesus filius Ioseph, cuius nos novimus patrem et matrem? quomodo ergo dicit hic: Quia de caelo descendi?
 Respondit ergo Iesus, et dixit eis: Nolite murmurare in invicem:
 nemo potest venire ad me, nisi Pater, qui misit me, traxerit eum; et ego resuscitabo eum in novissimo die.
 Est scriptum in prophetis: Et erunt omnes docibiles Dei. Omnis qui audivit a Patre, et didicit, venit ad me.
 Non quia Patrem vidit quisquam, nisi is, qui est a Deo, hic vidit Patrem.
 Amen, amen dico vobis: qui credit in me, habet vitam aeternam.
 Ego sum panis vitae.
 Patres vestri manducaverunt manna in deserto, et mortui sunt.
 Hic est panis de caelo descendens: ut si quis ex ipso manducaverit, non moriatur.
 Ego sum panis vivus, qui de caelo descendi.
 Si quis manducaverit ex hoc pane, vivet in aeternum: et panis quem ego dabo, caro mea est pro mundi vita.
 Litigabant ergo Iudaei ad invicem, dicentes: Quomodo potest hic nobis carnem suam dare ad manducandum?
 Dixit ergo eis Iesus: Amen, amen dico vobis: nisi manducaveritis carnem Filii hominis, et biberitis eius sanguinem, non habebitis vitam in vobis.
 Qui manducat meam carnem, et bibit meum sanguinem, habet vitam aeternam: et ego resuscitabo eum in novissimo die.
 Caro enim mea vere est cibus: et sanguis meus, vere est potus;
 qui manducat meam carnem et bibit meum sanguinem, in me manet, et ego in illo.
 Sicut misit me vivens Pater, et ego vivo propter Patrem: et qui manducat me, et ipse vivet propter me.
 Hic est panis qui de caelo descendit. Non sicut manducaverunt patres vestri manna, et mortui sunt. Qui manducat hunc panem, vivet in aeternum.
 Haec dixit in synagoga docens, in Capharnaum.
 Multi ergo audientes ex discipulis eius, dixerunt: Durus est hic sermo, et quis potest eum audire?
 Sciens autem Iesus apud semetipsum quia murmurarent de hoc discipuli eius, dixit eis: Hoc vos scandalizat?
 si ergo videritis Filium hominis ascendentem ubi erat prius?
 Spiritus est qui vivificat: caro non prodest quidquam: verba quae ego locutus sum vobis, spiritus et vita sunt.
 Sed sunt quidam ex vobis qui non credunt. Sciebat enim ab initio Iesus qui essent non credentes, et quis traditurus esset eum.
 Et dicebat: Propterea dixi vobis, quia nemo potest venire ad me, nisi fuerit ei datum a Patre meo.
 Ex hoc multi discipulorum eius abierunt retro: et iam non cum illo ambulabant.
 Dixit ergo Iesus ad duodecim: Numquid et vos vultis abire?
 Respondit ergo ei Simon Petrus: Domine, ad quem ibimus? verba vitae aeternae habes:
 et nos credidimus, et cognovimus quia tu es Christus Filius Dei.
 Respondit eis Iesus: Nonne ego vos duodecim elegi: et ex vobis unus diabolus est?
 Dicebat autem Iudam Simonis Iscariotem: hic enim erat traditurus eum, cum esset unus ex duodecim.


Caput 7

 Post haec autem ambulabat Iesus in Galilaeam: non enim volebat in Iudaeam ambulare, quia quaerebant eum Iudaei interficere.
 Erat autem in proximo dies festus Iudaeorum, Scenopegia.
 Dixerunt autem ad eum fratres eius: Transi hinc, et vade in Iudaeam, ut et discipuli tui videant opera tua, quae facis.
 Nemo quippe in occulto quid facit, et quaerit ipse in palam esse: si haec facis, manifesta teipsum mundo.
 Neque enim fratres eius credebant in eum.
 Dicit ergo eis Iesus: Tempus meum nondum advenit: tempus autem vestrum semper est paratum.
 Non potest mundus odisse vos: me autem odit, quia ego testimonium perhibeo de illo quod opera eius mala sunt.
 Vos ascendite ad diem festum hunc, ego autem non ascendo ad diem festum istum: quia meum tempus nondum impletum est.
 Haec cum dixisset, ipse mansit in Galilaea.
 Ut autem ascenderunt fratres eius, tunc et ipse ascendit ad diem festum non manifeste, sed quasi in occulto.
 Iudaei ergo quaerebant eum in die festo, et dicebant: Ubi est ille?
 Et murmur multum erat in turba de eo. Quidam enim dicebant: Quia bonus est. Alii autem dicebant: Non, sed seducit turbas.
 Nemo tamen palam loquebatur de illo propter metum Iudaeorum.
 Iam autem die festo mediante, ascendit Iesus in templum, et docebat.
 Et mirabantur Iudaei, dicentes: Quomodo hic litteras scit, cum non didicerit?
 Respondit eis Iesus, et dixit: Mea doctrina non est mea, sed eius qui misit me.
 Si quis voluerit voluntatem eius facere, cognoscet de doctrina, utrum ex Deo sit, an ego a meipso loquar.
 Qui a semetipso loquitur, gloriam propriam quaerit; qui autem quaerit gloriam eius qui misit eum, hic verax est, et iniustitia in illo non est.
 Nonne Moyses dedit vobis legem: et nemo ex vobis facit legem?
 Quid me quaeritis interficere? Respondit turba, et dixit: Daemonium habes: quis te quaerit interficere?
 Respondit Iesus et dixit eis: Unum opus feci, et omnes miramini:
 propterea Moyses dedit vobis circumcisionem (non quia ex Moyse est, sed ex patribus), et in sabbato circumciditis hominem.
 Si circumcisionem accipit homo in sabbato, ut non solvatur lex Moysi: mihi indignamini quia totum hominem sanum feci in sabbato?
 Nolite iudicare secundum faciem, sed iustum iudicium iudicate.
 Dicebant ergo quidam ex Ierosolymis: Nonne hic est, quem quaerunt interficere?
 et ecce palam loquitur, et nihil ei dicunt. Numquid vere cognoverunt principes quia hic est Christus?
 Sed hunc scimus unde sit: Christus autem cum venerit, nemo scit unde sit.
 Clamabat ergo Iesus in templo docens, et dicens: Et me scitis, et unde sim scitis: et a meipso non veni, sed est verus qui misit me, quem vos nescitis.
 Ego scio eum: quia ab ipso sum, et ipse me misit.
 Quaerebant ergo eum apprehendere: et nemo misit in illum manus, quia nondum venerat hora eius.
 De turba autem multi crediderunt in eum, et dicebant: Christus cum venerit, numquid plura signa faciet quam quae hic facit?
 Audierunt pharisaei turbam murmurantem de illo haec: et miserunt principes et pharisaei ministros ut apprehenderent eum.
 Dixit ergo eis Iesus: Adhuc modicum tempus vobiscum sum: et vado ad eum qui me misit.
 Quaeretis me, et non invenietis: et ubi ego sum, vos non potestis venire.
 Dixerunt ergo Iudaei ad semetipsos: Quo hic iturus est, quia non inveniemus eum? numquid in dispersionem gentium iturus est, et docturus gentes?
 quis est hic sermo, quem dixit: Quaeretis me, et non invenietis: et ubi sum ego, vos non potestis venire?
 In novissimo autem die magno festivitatis stabat Iesus, et clamabat dicens: Si quis sitit, veniat ad me et bibat.
 Qui credit in me, sicut dicit Scriptura, flumina de ventre eius fluent aquae vivae.
 Hoc autem dixit de Spiritu, quem accepturi erant credentes in eum: nondum enim erat Spiritus datus, quia Iesus nondum erat glorificatus.
 Ex illa ergo turba cum audissent hos sermones eius, dicebant: Hic est vere propheta.
 Alii dicebant: Hic est Christus. Quidam autem dicebant: Numquid a Galilaea venit Christus?
 nonne Scriptura dicit: Quia ex semine David, et de Bethlehem castello, ubi erat David, venit Christus?
 Dissensio itaque facta est in turba propter eum.
 Quidam autem ex ipsis volebant apprehendere eum: sed nemo misit super eum manus.
 Venerunt ergo ministri ad pontifices et pharisaeos. Et dixerunt eis illi: Quare non adduxistis illum?
 Responderunt ministri: Numquam sic locutus est homo, sicut hic homo.
 Responderunt ergo eis pharisaei: Numquid et vos seducti estis?
 numquid ex principibus aliquis credidit in eum, aut ex pharisaeis?
 sed turba haec, quae non novit legem, maledicti sunt.
 Dixit Nicodemus ad eos, ille qui venit ad eum nocte, qui unus erat ex ipsis:
 Numquid lex nostra iudicat hominem, nisi prius audierit ab ipso, et cognoverit quid faciat?
 Responderunt, et dixerunt ei: Numquid et tu Galilaeus es? scrutare Scripturas, et vide quia a Galilaea propheta non surgit.
 Et reversi sunt unusquisque in domum suam.


Caput 8

 Iesus autem perrexit in montem Oliveti:
 et diluculo iterum venit in templum, et omnis populus venit ad eum, et sedens docebat eos.
 Adducunt autem scribae et pharisaei mulierem in adulterio deprehensam: et statuerunt eam in medio,
 et dixerunt ei: Magister, haec mulier modo deprehensa est in adulterio.
 In lege autem Moyses mandavit nobis huiusmodi lapidare. Tu ergo quid dicis?
 Hoc autem dicebant tentantes eum, ut possent accusare eum. Iesus autem inclinans se deorsum, digito scribebat in terra.
 Cum ergo perseverarent interrogantes eum, erexit se, et dixit eis: Qui sine peccato est vestrum, primus in illam lapidem mittat.
 Et iterum se inclinans, scribebat in terra.
 Audientes autem unus post unum exibant, incipientes a senioribus: et remansit solus Iesus, et mulier in medio stans.
 Erigens autem se Iesus, dixit ei: Mulier, ubi sunt qui te accusabant? nemo te condemnavit?
 Quae dixit: Nemo, Domine. Dixit autem Iesus: Nec ego te condemnabo: vade, et iam amplius noli peccare.
 Iterum ergo locutus est eis Iesus, dicens: Ego sum lux mundi: qui sequitur me, non ambulat in tenebris, sed habebit lumen vitae.
 Dixerunt ergo ei pharisaei: Tu de teipso testimonium perhibes; testimonium tuum non est verum.
 Respondit Iesus, et dixit eis: Et si ego testimonium perhibeo de meipso, verum est testimonium meum: quia scio unde veni et quo vado; vos autem nescitis unde venio aut quo vado.
 Vos secundum carnem iudicatis: ego non iudico quemquam;
 et si iudico ego, iudicium meum verum est, quia solus non sum: sed ego et qui misit me, Pater.
 Et in lege vestra scriptum est, quia duorum hominum testimonium verum est.
 Ego sum qui testimonium perhibeo de meipso, et testimonium perhibet de me qui misit me, Pater.
 Dicebant ergo ei: Ubi est Pater tuus? Respondit Iesus: Neque me scitis, neque Patrem meum: si me sciretis, forsitan et Patrem meum sciretis.
 Haec verba locutus est Iesus in gazophylacio, docens in templo: et nemo apprehendit eum, quia necdum venerat hora eius.
 Dixit ergo iterum eis Iesus: Ego vado, et quaeretis me, et in peccato vestro moriemini. Quo ego vado, vos non potestis venire.
 Dicebant ergo Iudaei: Numquid interficiet semetipsum, quia dixit: Quo ego vado, vos non potestis venire?
 Et dicebat eis: Vos de deorsum estis, ego de supernis sum. Vos de mundo hoc estis, ego non sum de hoc mundo.
 Dixi ergo vobis quia moriemini in peccatis vestris: si enim non credideritis quia ego sum, moriemini in peccato vestro.
 Dicebant ergo ei: Tu quis es? Dixit eis Iesus: Principium, qui et loquor vobis.
 Multa habeo de vobis loqui, et iudicare; sed qui me misit, verax est; et ego quae audivi ab eo, haec loquor in mundo.
 Et non cognoverunt quia Patrem eius dicebat Deum.
 Dixit ergo eis Iesus: Cum exaltaveritis Filium hominis, tunc cognoscetis quia ego sum, et a meipso facio nihil, sed sicut docuit me Pater, haec loquor:
 et qui me misit, mecum est, et non reliquit me solum: quia ego quae placita sunt ei, facio semper.
 Haec illo loquente, multi crediderunt in eum.
 Dicebat ergo Iesus ad eos, qui crediderunt ei, Iudaeos: Si vos manseritis in sermone meo, vere discipuli mei eritis,
 et cognoscetis veritatem, et veritas liberabit vos.
 Responderunt ei: Semen Abrahae sumus, et nemini servivimus umquam: quomodo tu dicis: Liberi eritis?
 Respondit eis Iesus: Amen, amen dico vobis: quia omnis qui facit peccatum, servus est peccati.
 Servus autem non manet in domo in aeternum: filius autem manet in aeternum.
 Si ergo vos filius liberaverit, vere liberi eritis.
 Scio quia filii Abrahae estis: sed quaeritis me interficere, quia sermo meus non capit in vobis.
 Ego quod vidi apud Patrem meum, loquor: et vos quae vidistis apud patrem vestrum, facitis.
 Responderunt, et dixerunt ei: Pater noster Abraham est. Dicit eis Iesus: Si filii Abrahae estis, opera Abrahae facite.
 Nunc autem quaeritis me interficere, hominem, qui veritatem vobis locutus sum, quam audivi a Deo: hoc Abraham non fecit.
 Vos facitis opera patris vestri. Dixerunt itaque ei: Nos ex fornicatione non sumus nati: unum patrem habemus Deum.
 Dixit ergo eis Iesus: Si Deus pater vester esset, diligeretis utique et me; ego enim ex Deo processi, et veni: neque enim a meipso veni, sed ille me misit.
 Quare loquelam meam non cognoscitis? Quia non potestis audire sermonem meum.
 Vos ex patre diabolo estis: et desideria patris vestri vultis facere. Ille homicida erat ab initio, et in veritate non stetit: quia non est veritas in eo: cum loquitur mendacium, ex propriis loquitur, quia mendax est, et pater eius.
 Ego autem si veritatem dico, non creditis mihi.
 Quis ex vobis arguet me de peccato? si veritatem dico vobis, quare non creditis mihi?
 Qui ex Deo est, verba Dei audit. Propterea vos non auditis, quia ex Deo non estis.
 Responderunt ergo Iudaei, et dixerunt ei: Nonne bene dicimus nos quia Samaritanus es tu, et daemonium habes?
 Respondit Iesus: Ego daemonium non habeo: sed honorifico Patrem meum, et vos inhonorastis me.
 Ego autem non quaero gloriam meam: est qui quaerat, et iudicet.
 Amen, amen dico vobis: si quis sermonem meum servaverit, mortem non videbit in aeternum.
 Dixerunt ergo Iudaei: Nunc cognovimus quia daemonium habes. Abraham mortuus est, et prophetae; et tu dicis: Si quis sermonem meum servaverit, non gustabit mortem in aeternum.
 Numquid tu maior es patre nostro Abraham, qui mortuus est? et prophetae mortui sunt. Quem teipsum facis?
 Respondit Iesus: Si ego glorifico meipsum, gloria mea nihil est: est Pater meus, qui glorificat me, quem vos dicitis quia Deus vester est,
 et non cognovistis eum: ego autem novi eum. Et si dixero quia non scio eum, ero similis vobis, mendax. Sed scio eum, et sermonem eius servo.
 Abraham pater vester exsultavit ut videret diem meum: vidit, et gavisus est.
 Dixerunt ergo Iudaei ad eum: Quinquaginta annos nondum habes, et Abraham vidisti?
 Dixit eis Iesus: Amen, amen dico vobis, antequam Abraham fieret, ego sum.
 Tulerunt ergo lapides, ut iacerent in eum: Iesus autem abscondit se, et exivit de templo.


Caput 9

 Et praeteriens Iesus vidit hominem caecum a nativitate:
 et interrogaverunt eum discipuli eius: Rabbi, quis peccavit, hic, aut parentes eius, ut caecus nasceretur?
 Respondit Iesus: Neque hic peccavit, neque parentes eius: sed ut manifestentur opera Dei in illo.
 Me oportet operari opera eius qui misit me, donec dies est: venit nox, quando nemo potest operari:
 quamdiu sum in mundo, lux sum mundi.
 Haec cum dixisset, exspuit in terram, et fecit lutum ex sputo, et linivit lutum super oculos eius,
 et dixit ei: Vade, lava in natatoria Siloe (quod interpretatur Missus). Abiit ergo, et lavit, et venit videns.
 Itaque vicini, et qui viderant eum prius quia mendicus erat, dicebant: Nonne hic est qui sedebat, et mendicabat? Alii dicebant: Quia hic est.
 Alii autem: Nequaquam, sed similis est ei. Ille vero dicebat: Quia ego sum.
 Dicebant ergo ei: Quomodo aperti sunt tibi oculi?
 Respondit: Ille homo qui dicitur Iesus, lutum fecit: et unxit oculos meos, et dixit mihi: Vade ad natatoria Siloe, et lava. Et abii, et lavi, et video.
 Et dixerunt ei: Ubi est ille? Ait: Nescio.
 Adducunt eum ad pharisaeos, qui caecus fuerat.
 Erat autem sabbatum quando lutum fecit Iesus, et aperuit oculos eius.
 Iterum ergo interrogabant eum pharisaei quomodo vidisset. Ille autem dixit eis: Lutum mihi posuit super oculos, et lavi, et video.
 Dicebant ergo ex pharisaeis quidam: Non est hic homo a Deo, qui sabbatum non custodit. Alii autem dicebant: Quomodo potest homo peccator haec signa facere? Et schisma erat inter eos.
 Dicunt ergo caeco iterum: Tu quid dicis de illo qui aperuit oculos tuos? Ille autem dixit: Quia propheta est.
 Non crediderunt ergo Iudaei de illo, quia caecus fuisset et vidisset, donec vocaverunt parentes eius, qui viderat:
 et interrogaverunt eos, dicentes: Hic est filius vester, quem vos dicitis quia caecus natus est? quomodo ergo nunc videt?
 Responderunt eis parentes eius, et dixerunt: Scimus quia hic est filius noster, et quia caecus natus est:
 quomodo autem nunc videat, nescimus: aut quis eius aperuit oculos, nos nescimus; ipsum interrogate: aetatem habet, ipse de se loquatur.
 Haec dixerunt parentes eius, quoniam timebant Iudaeos: iam enim conspiraverunt Iudaei, ut si quis eum confiteretur esse Christum, extra synagogam fieret.
 Propterea parentes eius dixerunt: Quia aetatem habet, ipsum interrogate.
 Vocaverunt ergo rursum hominem qui fuerat caecus, et dixerunt ei: Da gloriam Deo: nos scimus quia hic homo peccator est.
 Dixit ergo eis ille: Si peccator est, nescio; unum scio, quia caecus cum essem, modo video.
 Dixerunt ergo illi: Quid fecit tibi? quomodo aperuit tibi oculos?
 Respondit eis: Dixi vobis iam, et audistis: quod iterum vultis audire? numquid et vos vultis discipuli eius fieri?
 Maledixerunt ergo ei, et dixerunt: Tu discipulus illius sis: nos autem Moysi discipuli sumus.
 Nos scimus quia Moysi locutus est Deus; hunc autem nescimus unde sit.
 Respondit ille homo, et dixit eis: In hoc enim mirabile est quia vos nescitis unde sit, et aperuit meos oculos:
 scimus autem quia peccatores Deus non audit: sed si quis Dei cultor est, et voluntatem eius facit, hunc exaudit.
 A saeculo non est auditum quia quis aperuit oculos caeci nati.
 Nisi esset hic a Deo, non poterat facere quidquam.
 Responderunt, et dixerunt ei: In peccatis natus es totus, et tu doces nos? Et eiecerunt eum foras.
 Audivit Iesus quia eiecerunt eum foras: et cum invenisset eum, dixit ei: Tu credis in Filium Dei?
 Respondit ille, et dixit: Quis est, Domine, ut credam in eum?
 Et dixit ei Iesus: Et vidisti eum, et qui loquitur tecum, ipse est.
 At ille ait: Credo, Domine. Et procidens adoravit eum.
 Et dixit Iesus: In iudicium ego in hunc mundum veni: ut qui non vident videant, et qui vident caeci fiant.
 Et audierunt quidam ex pharisaeis qui cum ipso erant, et dixerunt ei: Numquid et nos caeci sumus?
 Dixit eis Iesus: Si caeci essetis, non haberetis peccatum. Nunc vero dicitis, Quia videmus: peccatum vestrum manet.


Caput 10

 Amen, amen dico vobis: qui non intrat per ostium in ovile ovium, sed ascendit aliunde, ille fur est et latro.
 Qui autem intrat per ostium, pastor est ovium.
 Huic ostiarius aperit, et oves vocem eius audiunt, et proprias oves vocat nominatim, et educit eas.
 Et cum proprias oves emiserit, ante eas vadit: et oves illum sequuntur, quia sciunt vocem eius.
 Alienum autem non sequuntur, sed fugiunt ab eo: quia non noverunt vocem alienorum.
 Hoc proverbium dixit eis Iesus: illi autem non cognoverunt quid loqueretur eis.
 Dixit ergo eis iterum Iesus: Amen, amen dico vobis, quia ego sum ostium ovium.
 Omnes quotquot venerunt, fures sunt, et latrones, et non audierunt eos oves.
 Ego sum ostium. Per me si quis introierit, salvabitur: et ingredietur, et egredietur, et pascua inveniet.
 Fur non venit nisi ut furetur, et mactet, et perdat. Ego veni ut vitam habeant, et abundantius habeant.
 Ego sum pastor bonus. Bonus pastor animam suam dat pro ovibus suis.
 Mercenarius autem, et qui non est pastor, cuius non sunt oves propriae, videt lupum venientem, et dimittit oves, et fugit: et lupus rapit, et dispergit oves;
 mercenarius autem fugit, quia mercenarius est, et non pertinet ad eum de ovibus.
 Ego sum pastor bonus: et cognosco meas, et cognoscunt me meae.
 Sicut novit me Pater, et ego agnosco Patrem: et animam meam pono pro ovibus meis.
 Et alias oves habeo, quae non sunt ex hoc ovili: et illas oportet me adducere, et vocem meam audient, et fiet unum ovile et unus pastor.
 Propterea me diligit Pater: quia ego pono animam meam, ut iterum sumam eam.
 Nemo tollit eam a me: sed ego pono eam a meipso, et potestatem habeo ponendi eam, et potestatem habeo iterum sumendi eam. Hoc mandatum accepi a Patre meo.
 Dissensio iterum facta est inter Iudaeos propter sermones hos.
 Dicebant autem multi ex ipsis: Daemonium habet, et insanit: quid eum auditis?
 Alii dicebant: Haec verba non sunt daemonium habentis: numquid daemonium potest caecorum oculos aperire?
 Facta sunt autem Encaenia in Ierosolymis, et hiems erat.
 Et ambulabat Iesus in templo, in porticu Salomonis.
 Circumdederunt ergo eum Iudaei, et dicebant ei: Quousque animam nostram tollis? si tu es Christus, dic nobis palam.
 Respondit eis Iesus: Loquor vobis, et non creditis: opera quae ego facio in nomine Patris mei, haec testimonium perhibent de me:
 sed vos non creditis, quia non estis ex ovibus meis.
 Oves meae vocem meam audiunt, et ego cognosco eas, et sequuntur me:
 et ego vitam aeternam do eis, et non peribunt in aeternum, et non rapiet eas quisquam de manu mea.
 Pater meus quod dedit mihi, maius omnibus est: et nemo potest rapere de manu Patris mei.
 Ego et Pater unum sumus.
 Sustulerunt ergo lapides Iudaei, ut lapidarent eum.
 Respondit eis Iesus: Multa bona opera ostendi vobis ex Patre meo: propter quod eorum opus me lapidatis?
 Responderunt ei Iudaei: De bono opere non lapidamus te, sed de blasphemia; et quia tu homo cum sis, facis teipsum Deum.
 Respondit eis Iesus: Nonne scriptum est in lege vestra, Quia ego dixi: Dii estis?
 Si illos dixit deos, ad quos sermo Dei factus est, et non potest solvi Scriptura:
 quem Pater sanctificavit, et misit in mundum vos dicitis: Quia blasphemas, quia dixi: Filius Dei sum?
 Si non facio opera Patris mei, nolite credere mihi.
 Si autem facio: etsi mihi non vultis credere, operibus credite, ut cognoscatis, et credatis quia Pater in me est, et ego in Patre.
 Quaerebant ergo eum apprehendere: et exivit de manibus eorum.
 Et abiit iterum trans Iordanem, in eum locum ubi erat Ioannes baptizans primum, et mansit illic;
 et multi venerunt ad eum, et dicebant: Quia Ioannes quidem signum fecit nullum.
 Omnia autem quaecumque dixit Ioannes de hoc, vera erant. Et multi crediderunt in eum.


Caput 11

 Erat autem quidam languens Lazarus a Bethania, de castello Mariae et Marthae sororis eius.
 (Maria autem erat quae unxit Dominum unguento, et extersit pedes eius capillis suis: cuius frater Lazarus infirmabatur.)
 Miserunt ergo sorores eius ad eum dicentes: Domine, ecce quem amas infirmatur.
 Audiens autem Iesus dixit eis: Infirmitas haec non est ad mortem, sed pro gloria Dei, ut glorificetur Filius Dei per eam.
 Diligebat autem Iesus Martham, et sororem eius Mariam, et Lazarum.
 Ut ergo audivit quia infirmabatur, tunc quidem mansit in eodem loco duobus diebus;
 deinde post haec dixit discipulis suis: Eamus in Iudaeam iterum.
 Dicunt ei discipuli: Rabbi, nunc quaerebant te Iudaei lapidare, et iterum vadis illuc?
 Respondit Iesus: Nonne duodecim sunt horae diei? Si quis ambulaverit in die, non offendit, quia lucem huius mundi videt:
 si autem ambulaverit in nocte, offendit, quia lux non est in eo.
 Haec ait, et post haec dixit eis: Lazarus amicus noster dormit: sed vado ut a somno excitem eum.
 Dixerunt ergo discipuli eius: Domine, si dormit, salvus erit.
 Dixerat autem Iesus de morte eius: illi autem putaverunt quia de dormitione somni diceret.
 Tunc ergo Iesus dixit eis manifeste: Lazarus mortuus est:
 et gaudeo propter vos, ut credatis, quoniam non eram ibi, sed eamus ad eum.
 Dixit ergo Thomas, qui dicitur Didymus, ad condiscipulos: Eamus et nos, ut moriamur cum eo.
 Venit itaque Iesus: et invenit eum quatuor dies iam in monumento habentem.
 (Erat autem Bethania iuxta Ierosolymam quasi stadiis quindecim.)
 Multi autem ex Iudaeis venerant ad Martham et Mariam, ut consolarentur eas de fratre suo.
 Martha ergo ut audivit quia Iesus venit, occurrit illi: Maria autem domi sedebat.
 Dixit ergo Martha ad Iesum: Domine, si fuisses hic, frater meus non fuisset mortuus:
 sed et nunc scio quia quaecumque poposceris a Deo, dabit tibi Deus.
 Dicit illi Iesus: Resurget frater tuus.
 Dicit ei Martha: Scio quia resurget in resurrectione in novissimo die.
 Dixit ei Iesus: Ego sum resurrectio et vita: qui credit in me, etiam si mortuus fuerit, vivet:
 et omnis qui vivit et credit in me, non morietur in aeternum. Credis hoc?
 Ait illi: Utique Domine, ego credidi quia tu es Christus, Filius Dei vivi, qui in hunc mundum venisti.
 Et cum haec dixisset, abiit, et vocavit Mariam sororem suam silentio, dicens: Magister adest, et vocat te.
 Illa ut audivit, surgit cito, et venit ad eum;
 nondum enim venerat Iesus in castellum: sed erat adhuc in illo loco, ubi occurrerat ei Martha.
 Iudaei ergo, qui erant cum ea in domo, et consolabantur eam, cum vidissent Mariam quia cito surrexit, et exiit, secuti sunt eam dicentes: Quia vadit ad monumentum, ut ploret ibi.
 Maria ergo, cum venisset ubi erat Iesus, videns eum, cecidit ad pedes eius, et dicit ei: Domine, si fuisses hic, non esset mortuus frater meus.
 Iesus ergo, ut vidit eam plorantem, et Iudaeos, qui venerant cum ea, plorantes, infremuit spiritu, et turbavit seipsum,
 et dixit: Ubi posuistis eum? Dicunt ei: Domine, veni, et vide.
 Et lacrimatus est Iesus.
 Dixerunt ergo Iudaei: Ecce quomodo amabat eum.
 Quidam autem ex ipsis dixerunt: Non poterat hic, qui aperuit oculos caeci nati, facere ut hic non moreretur?
 Iesus ergo rursum fremens in semetipso, venit ad monumentum. Erat autem spelunca, et lapis superpositus erat ei.
 Ait Iesus: Tollite lapidem. Dicit ei Martha, soror eius qui mortuus fuerat: Domine, iam foetet, quatriduanus est enim.
 Dicit ei Iesus: Nonne dixi tibi quoniam si credideris, videbis gloriam Dei?
 Tulerunt ergo lapidem: Iesus autem, elevatis sursum oculis, dixit: Pater, gratias ago tibi quoniam audisti me.
 Ego autem sciebam quia semper me audis, sed propter populum qui circumstat, dixi: ut credant quia tu me misisti.
 Haec cum dixisset, voce magna clamavit: Lazare, veni foras.
 Et statim prodiit qui fuerat mortuus, ligatus pedes, et manus institis, et facies illius sudario erat ligata. Dixit eis Iesus: Solvite eum et sinite abire.
 Multi ergo ex Iudaeis, qui venerant ad Mariam, et Martham, et viderant quae fecit Iesus, crediderunt in eum.
 Quidam autem ex ipsis abierunt ad pharisaeos, et dixerunt eis quae fecit Iesus.
 Collegerunt ergo pontifices et pharisaei concilium, et dicebant: Quid facimus, quia hic homo multa signa facit?
 Si dimittimus eum sic, omnes credent in eum, et venient Romani, et tollent nostrum locum, et gentem.
 Unus autem ex ipsis, Caiphas nomine, cum esset pontifex anni illius, dixit eis: Vos nescitis quidquam,
 nec cogitatis quia expedit vobis ut unus moriatur homo pro populo, et non tota gens pereat.
 Hoc autem a semetipso non dixit: sed cum esset pontifex anni illius, prophetavit, quod Iesus moriturus erat pro gente,
 et non tantum pro gente, sed ut filios Dei, qui erant dispersi, congregaret in unum.
 Ab illo ergo die cogitaverunt ut interficerent eum.
 Iesus ergo iam non in palam ambulabat apud Iudaeos, sed abiit in regionem iuxta desertum, in civitatem quae dicitur Ephrem, et ibi morabatur cum discipulis suis.
 Proximum autem erat Pascha Iudaeorum, et ascenderunt multi Ierosolymam de regione ante Pascha, ut sanctificarent seipsos.
 Quaerebant ergo Iesum, et colloquebantur ad invicem, in templo stantes: Quid putatis, quia non venit ad diem festum? Dederant autem pontifices et pharisaei mandatum ut si quis cognoverit ubi sit, indicet, ut apprehendant eum.


Caput 12

 Iesus ergo ante sex dies Paschae venit Bethaniam, ubi Lazarus fuerat mortuus, quem suscitavit Iesus.
 Fecerunt autem ei coenam ibi, et Martha ministrabat, Lazarus vero unus erat ex discumbentibus cum eo.
 Maria ergo accepit libram unguenti nardi pistici pretiosi, et unxit pedes Iesu, et extersit pedes eius capillis suis: et domus impleta est ex odore unguenti.
 Dixit ergo unus ex discipulis eius, Iudas Iscariotes, qui erat eum traditurus:
 Quare hoc unguentum non veniit trecentis denariis, et datum est egenis?
 Dixit autem hoc, non quia de egenis pertinebat ad eum, sed quia fur erat, et loculos habens, ea quae mittebantur, portabat.
 Dixit ergo Iesus: Sinite illam ut in diem sepulturae meae servet illud.
 Pauperes enim semper habetis vobiscum: me autem non semper habetis.
 Cognovit ergo turba multa ex Iudaeis quia illic est, et venerunt, non propter Iesum tantum, sed ut Lazarum viderent, quem suscitavit a mortuis.
 Cogitaverunt autem principes sacerdotum ut et Lazarum interficerent:
 quia multi propter illum abibant ex Iudaeis, et credebant in Iesum.
 In crastinum autem, turba multa quae venerat ad diem festum, cum audissent quia venit Iesus Ierosolymam,
 acceperunt ramos palmarum, et processerunt obviam ei, et clamabant: Hosanna, benedictus qui venit in nomine Domini, rex Israel.
 Et invenit Iesus asellum, et sedit super eum, sicut scriptum est:
 Noli timere, filia Sion: ecce rex tuus venit sedens super pullum asinae.
 Haec non cognoverunt discipuli eius primum: sed quando glorificatus est Iesus, tunc recordati sunt quia haec erant scripta de eo, et haec fecerunt ei.
 Testimonium ergo perhibebat turba, quae erat cum eo quando Lazarum vocavit de monumento, et suscitavit eum a mortuis.
 Propterea et obviam venit ei turba: quia audierunt fecisse hoc signum.
 Pharisaei ergo dixerunt ad semetipsos: Videtis quia nihil proficimus? ecce mundus totus post eum abiit.
 Erant autem quidam gentiles, ex his qui ascenderant ut adorarent in die festo.
 Hi ergo accesserunt ad Philippum, qui erat a Bethsaida Galilaeae, et rogabant eum, dicentes: Domine, volumus Iesum videre.
 Venit Philippus, et dicit Andreae; Andreas rursum et Philippus dixerunt Iesu.
 Iesus autem respondit eis, dicens: Venit hora, ut clarificetur Filius hominis.
 Amen, amen dico vobis, nisi granum frumenti cadens in terram, mortuum fuerit,
 ipsum solum manet: si autem mortuum fuerit, multum fructum affert. Qui amat animam suam, perdet eam; et qui odit animam suam in hoc mundo, in vitam aeternam custodit eam.
 Si quis mihi ministrat, me sequatur, et ubi sum ego, illic et minister meus erit. Si quis mihi ministraverit, honorificabit eum Pater meus.
 Nunc anima mea turbata est. Et quid dicam? Pater, salvifica me ex hac hora. Sed propterea veni in horam hanc:
 Pater, clarifica nomen tuum. Venit ergo vox de caelo: Et clarificavi, et iterum clarificabo.
 Turba ergo, quae stabat, et audierat, dicebat tonitruum esse factum. Alii dicebant: Angelus ei locutus est.
 Respondit Iesus, et dixit: Non propter me haec vox venit, sed propter vos.
 Nunc iudicium est mundi: nunc princeps huius mundi eiicietur foras.
 Et ego, si exaltatus fuero a terra, omnia traham ad meipsum.
 (Hoc autem dicebat, significans qua morte esset moriturus.)
 Respondit ei turba: Nos audivimus ex lege, quia Christus manet in aeternum: et quomodo tu dicis: Oportet exaltari Filium hominis? quis est iste Filius hominis?
 Dixit ergo eis Iesus: Adhuc modicum, lumen in vobis est. Ambulate dum lucem habetis, ut non vos tenebrae comprehendant; et qui ambulat in tenebris, nescit quo vadat.
 Dum lucem habetis, credite in lucem, ut filii lucis sitis. Haec locutus est Iesus, et abiit et abscondit se ab eis.
 Cum autem tanta signa fecisset coram eis, non credebant in eum;
 ut sermo Isaiae prophetae impleretur, quem dixit: Domine, quis credidit auditui nostro? et brachium Domini cui revelatum est?
 Propterea non poterant credere, quia iterum dixit Isaias:
 Excaecavit oculos eorum, et induravit cor eorum ut non videant oculis, et non intelligant corde, et convertantur, et sanem eos.
 Haec dixit Isaias, quando vidit gloriam eius, et locutus est de eo.
 Verumtamen et ex principibus multi crediderunt in eum: sed propter pharisaeos non confitebantur, ut e synagoga non eiicerentur.
 Dilexerunt enim gloriam hominum magis quam gloriam Dei.
 Iesus autem clamavit, et dixit: Qui credit in me, non credit in me, sed in eum qui misit me.
 Et qui videt me, videt eum qui misit me.
 Ego lux in mundum veni, ut omnis qui credit in me, in tenebris non maneat.
 Et si quis audierit verba mea, et non custodierit, ego non iudico eum; non enim veni ut iudicem mundum, sed ut salvificem mundum.
 Qui spernit me et non accipit verba mea, habet qui iudicet eum. Sermo quem locutus sum, ille iudicabit eum in novissimo die.
 Quia ego ex meipso non sum locutus, sed qui misit me, Pater, ipse mihi mandatum dedit quid dicam et quid loquar.
 Et scio quia mandatum eius vita aeterna est: quae ergo ego loquor, sicut dixit mihi Pater, sic loquor.


Caput 13

 Ante diem festum Paschae, sciens Iesus quia venit hora eius ut transeat ex hoc mundo ad Patrem: cum dilexisset suos, qui erant in mundo, in finem dilexit eos.
 Et coena facta, cum diabolus iam misisset in cor ut traderet eum Iudas Simonis Iscariotae:
 sciens quia omnia dedit ei Pater in manus, et quia a Deo exivit, et ad Deum vadit:
 surgit a coena, et ponit vestimenta sua, et cum accepisset linteum, praecinxit se.
 Deinde mittit aquam in pelvim, et coepit lavare pedes discipulorum, et extergere linteo, quo erat praecinctus.
 Venit ergo ad Simonem Petrum. Et dicit ei Petrus: Domine, tu mihi lavas pedes?
 Respondit Iesus, et dixit ei: Quod ego facio, tu nescis modo: scies autem postea.
 Dicit ei Petrus: Non lavabis mihi pedes in aeternum. Respondit ei Iesus: Si non lavero te, non habebis partem mecum.
 Dicit ei Simon Petrus: Domine, non tantum pedes meos, sed et manus, et caput.
 Dicit ei Iesus: Qui lotus est, non indiget nisi ut pedes lavet, sed est mundus totus. Et vos mundi estis, sed non omnes.
 Sciebat enim quisnam esset qui traderet eum; propterea dixit: Non estis mundi omnes.
 Postquam ergo lavit pedes eorum, et accepit vestimenta sua, cum recubuisset iterum, dixit eis: Scitis quid fecerim vobis?
 Vos vocatis me Magister et Domine, et bene dicitis: sum etenim.
 Si ergo ego lavi pedes vestros, Dominus et Magister, et vos debetis alter alterius lavare pedes.
 Exemplum enim dedi vobis, ut quemadmodum ego feci vobis, ita et vos faciatis.
 Amen, amen dico vobis: non est servus maior domino suo: neque apostolus maior est eo qui misit illum.
 Si haec scitis, beati eritis si feceritis ea.
 Non de omnibus vobis dico: ego scio quos elegerim; sed ut adimpleatur Scriptura: Qui manducat mecum panem, levabit contra me calcaneum suum.
 Amodo dico vobis, priusquam fiat: ut cum factum fuerit, credatis quia ego sum.
 Amen, amen dico vobis: qui accipit si quem misero, me accipit; qui autem me accipit, accipit eum qui me misit.
 Cum haec dixisset Iesus, turbatus est spiritu: et protestatus est, et dixit: Amen, amen dico vobis, quia unus ex vobis tradet me.
 Aspiciebant ergo ad invicem discipuli, haesitantes de quo diceret.
 Erat ergo recumbens unus ex discipulis eius in sinu Iesu, quem diligebat Iesus.
 Innuit ergo huic Simon Petrus, et dixit ei: Quis est, de quo dicit?
 Itaque cum recubuisset ille supra pectus Iesu, dicit ei: Domine, quis est?
 Respondit Iesus: Ille est cui ego intinctum panem porrexero. Et cum intinxisset panem, dedit Iudae Simonis Iscariotae.
 Et post buccellam, introivit in eum Satanas. Et dixit ei Iesus: Quod facis, fac citius.
 Hoc autem nemo scivit discumbentium ad quid dixerit ei.
 Quidam enim putabant, quia loculos habebat Iudas, quod dixisset ei Iesus: Eme ea quae opus sunt nobis ad diem festum: aut egenis ut aliquid daret.
 Cum ergo accepisset ille buccellam, exivit continuo. Erat autem nox.
 Cum ergo exisset, dixit Iesus: Nunc clarificatus est Filius hominis, et Deus clarificatus est in eo.
 Si Deus clarificatus est in eo, et Deus clarificabit eum in semetipso: et continuo clarificabit eum.
 Filioli, adhuc modicum vobiscum sum. Quaeretis me; et sicut dixi Iudaeis, quo ego vado, vos non potestis venire: et vobis dico modo.
 Mandatum novum do vobis: ut diligatis invicem: sicut dilexi vos, ut et vos diligatis invicem.
 In hoc cognoscent omnes quia discipuli mei estis, si dilectionem habueritis ad invicem.
 Dicit ei Simon Petrus: Domine, quo vadis? Respondit Iesus: Quo ego vado non potes me modo sequi: sequeris autem postea.
 Dicit ei Petrus: Quare non possum te sequi modo? animam meam pro te ponam.
 Respondit ei Iesus: Animam tuam pro me pones? amen, amen dico tibi: non cantabit gallus, donec ter me neges.


Caput 14

 Non turbetur cor vestrum. Creditis in Deum, et in me credite.
 In domo Patris mei mansiones multae sunt; si quominus dixissem vobis: quia vado parare vobis locum.
 Et si abiero, et praeparavero vobis locum, iterum venio, et accipiam vos ad meipsum: ut ubi sum ego, et vos sitis.
 Et quo ego vado scitis, et viam scitis.
 Dicit ei Thomas: Domine, nescimus quo vadis: et quomodo possumus viam scire?
 Dicit ei Iesus: Ego sum via, et veritas, et vita. Nemo venit ad Patrem, nisi per me.
 Si cognovissetis me, et Patrem meum utique cognovissetis: et amodo cognoscetis eum, et vidistis eum.
 Dicit ei Philippus: Domine, ostende nobis Patrem, et sufficit nobis.
 Dicit ei Iesus: Tanto tempore vobiscum sum, et non cognovistis me? Philippe, qui videt me, videt et Patrem. Quomodo tu dicis: Ostende nobis Patrem?
 Non creditis quia ego in Patre, et Pater in me est? Verba quae ego loquor vobis, a meipso non loquor. Pater autem in me manens, ipse fecit opera.
 Non creditis quia ego in Patre, et Pater in me est?
 alioquin propter opera ipsa credite. Amen, amen dico vobis, qui credit in me, opera quae ego facio, et ipse faciet, et maiora horum faciet: quia ego ad Patrem vado.
 Et quodcumque petieritis Patrem in nomine meo, hoc faciam: ut glorificetur Pater in Filio.
 Si quid petieritis me in nomine meo, hoc faciam.
 Si diligitis me, mandata mea servate:
 et ego rogabo Patrem, et alium Paraclitum dabit vobis, ut maneat vobiscum in aeternum,
 Spiritum veritatis, quem mundus non potest accipere, quia non videt eum, nec scit eum: vos autem cognoscetis eum, quia apud vos manebit, et in vobis erit.
 Non relinquam vos orphanos: veniam ad vos.
 Adhuc modicum, et mundus me iam non videt. Vos autem videtis me: quia ego vivo, et vos vivetis.
 In illo die vos cognoscetis quia ego sum in Patre meo, et vos in me, et ego in vobis.
 Qui habet mandata mea, et servat ea: ille est qui diligit me. Qui autem diligit me, diligetur a Patre meo: et ego diligam eum, et manifestabo ei meipsum.
 Dicit ei Iudas, non ille Iscariotes: Domine, quid factum est, quia manifestaturus es nobis teipsum, et non mundo?
 Respondit Iesus, et dixit ei: Si quis diligit me, sermonem meum servabit, et Pater meus diliget eum, et ad eum veniemus, et mansionem apud eum faciemus;
 qui non diligit me, sermones meos non servat. Et sermonem, quem audistis, non est meus: sed eius qui misit me, Patris.
 Haec locutus sum vobis apud vos manens.
 Paraclitus autem Spiritus Sanctus, quem mittet Pater in nomine meo, ille vos docebit omnia, et suggeret vobis omnia quaecumque dixero vobis.
 Pacem relinquo vobis, pacem meam do vobis: non quomodo mundus dat, ego do vobis. Non turbetur cor vestrum, neque formidet.
 Audistis quia ego dixi vobis: Vado, et venio ad vos. Si diligeretis me, gauderetis utique, quia vado ad Patrem: quia Pater maior me est.
 Et nunc dixi vobis priusquam fiat: ut cum factum fuerit, credatis.
 Iam non multa loquar vobiscum: venit enim princeps mundi huius, et in me non habet quidquam.
 Sed ut cognoscat mundus quia diligo Patrem, et sicut mandatum dedit mihi Pater, sic facio. Surgite, eamus hinc.


Caput 15

 Ego sum vitis vera, et Pater meus agricola est.
 Omnem palmitem in me non ferentem fructum, tollet eum, et omnem qui fert fructum, purgabit eum, ut fructum plus afferat.
 Iam vos mundi estis propter sermonem quem locutus sum vobis.
 Manete in me, et ego in vobis. Sicut palmes non potest ferre fructum a semetipso, nisi manserit in vite, sic nec vos, nisi in me manseritis.
 Ego sum vitis, vos palmites: qui manet in me, et ego in eo, hic fert fructum multum, quia sine me nihil potestis facere.
 Si quis in me non manserit, mittetur foras sicut palmes, et arescet, et colligent eum, et in ignem mittent, et ardet.
 Si manseritis in me, et verba mea in vobis manserint, quodcumque volueritis petetis, et fiet vobis.
 In hoc clarificatus est Pater meus, ut fructum plurimum afferatis, et efficiamini mei discipuli.
 Sicut dilexit me Pater, et ego dilexi vos. Manete in dilectione mea.
 Si praecepta mea servaveritis, manebitis in dilectione mea, sicut et ego Patris mei praecepta servavi, et maneo in eius dilectione.
 Haec locutus sum vobis: ut gaudium meum in vobis sit, et gaudium vestrum impleatur.
 Hoc est praeceptum meum, ut diligatis invicem, sicut dilexi vos.
 Maiorem hac dilectionem nemo habet, ut animam suam ponat qui pro amicis suis.
 Vos amici mei estis, si feceritis quae ego praecipio vobis.
 Iam non dicam vos servos: quia servus nescit quid faciat dominus eius. Vos autem dixi amicos: quia omnia quaecumque audivi a Patre meo, nota feci vobis.
 Non vos me elegistis, sed ego elegi vos, et posui vos ut eatis, et fructum afferatis, et fructus vester maneat: ut quodcumque petieritis Patrem in nomine meo, det vobis.
 Haec mando vobis: ut diligatis invicem.
 Si mundus vos odit, scitote quia me priorem vobis odio habuit.
 Si de mundo fuissetis, mundus quod suum erat diligeret: quia vero de mundo non estis, sed ego elegi vos de mundo, propterea odit vos mundus.
 Mementote sermonis mei, quem ego dixi vobis: non est servus maior domino suo. Si me persecuti sunt, et vos persequentur; si sermonem meum servaverunt, et vestrum servabunt.
 Sed haec omnia facient vobis propter nomen meum: quia nesciunt eum qui misit me.
 Si non venissem, et locutus fuissem eis, peccatum non haberent: nunc autem excusationem non habent de peccato suo.
 Qui me odit, et Patrem meum odit.
 Si opera non fecissem in eis quae nemo alius fecit, peccatum non haberent: nunc autem et viderunt, et oderunt et me, et Patrem meum.
 Sed ut adimpleatur sermo, qui in lege eorum scriptus est: Quia odio habuerunt me gratis.
 Cum autem venerit Paraclitus, quem ego mittam vobis a Patre, Spiritum veritatis, qui a Patre procedit, ille testimonium perhibebit de me;
 et vos testimonium perhibebitis, quia ab initio mecum estis.


Caput 16

 Haec locutus sum vobis, ut non scandalizemini.
 Absque synagogis facient vos: sed venit hora, ut omnis qui interficit vos arbitretur obsequium se praestare Deo.
 Et haec facient vobis, quia non noverunt Patrem, neque me.
 Sed haec locutus sum vobis, ut cum venerit hora eorum, reminiscamini quia ego dixi vobis.
 Haec autem vobis ab initio non dixi, quia vobiscum eram. Et nunc vado ad eum qui misit me; et nemo ex vobis interrogat me: Quo vadis?
 sed quia haec locutus sum vobis, tristitia implevit cor vestrum.
 Sed ego veritatem dico vobis: expedit vobis ut ego vadam: si enim non abiero, Paraclitus non veniet ad vos; si autem abiero, mittam eum ad vos.
 Et cum venerit ille, arguet mundum de peccato, et de iustitia, et de iudicio.
 De peccato quidem, quia non crediderunt in me.
 De iustitia vero, quia ad Patrem vado, et iam non videbitis me.
 De iudicio autem, quia princeps huius mundi iam iudicatus est.
 Adhuc multa habeo vobis dicere, sed non potestis portare modo.
 Cum autem venerit ille Spiritus veritatis, docebit vos omnem veritatem: non enim loquetur a semetipso, sed quaecumque audiet loquetur, et quae ventura sunt annuntiabit vobis.
 Ille me clarificabit, quia de meo accipiet, et annuntiabit vobis.
 Omnia quaecumque habet Pater, mea sunt. Propterea dixi: quia de meo accipiet, et annuntiabit vobis.
 Modicum, et iam non videbitis me; et iterum modicum, et videbitis me: quia vado ad Patrem.
 Dixerunt ergo ex discipulis eius ad invicem: Quid est hoc quod dicit nobis: Modicum, et non videbitis me; et iterum modicum, et videbitis me, et quia vado ad Patrem?
 Dicebant ergo: Quid est hoc quod dicit: Modicum? nescimus quid loquitur.
 Cognovit autem Iesus, quia volebant eum interrogare, et dixit eis: De hoc quaeritis inter vos quia dixi: Modicum, et non videbitis me; et iterum modicum, et videbitis me.
 Amen, amen dico vobis: quia plorabitis, et flebitis vos, mundus autem gaudebit; vos autem contristabimini, sed tristitia vestra vertetur in gaudium.
 Mulier cum parit, tristitiam habet, quia venit hora eius; cum autem pepererit puerum, iam non meminit pressurae propter gaudium, quia natus est homo in mundum.
 Et vos igitur nunc quidem tristitiam habetis, iterum autem videbo vos, et gaudebit cor vestrum: et gaudium vestrum nemo tollet a vobis.
 Et in illo die me non rogabitis quidquam. Amen, amen dico vobis: si quid petieritis Patrem in nomine meo, dabit vobis.
 Usque modo non petistis quidquam in nomine meo: petite, et accipietis, ut gaudium vestrum sit plenum.
 Haec in proverbiis locutus sum vobis. Venit hora cum iam non in proverbiis loquar vobis, sed palam de Patre annuntiabo vobis:
 in illo die in nomine meo petetis: et non dico vobis quia ego rogabo Patrem de vobis:
 ipse enim Pater amat vos, quia vos me amastis, et credidistis, quia ego a Deo exivi.
 Exivi a Patre, et veni in mundum: iterum relinquo mundum, et vado ad Patrem.
 Dicunt ei discipuli eius: Ecce nunc palam loqueris, et proverbium nullum dicis:
 nunc scimus quia scis omnia, et non opus est tibi ut quis te interroget: in hoc credimus quia a Deo existi.
 Respondit eis Iesus: Modo creditis?
 ecce venit hora, et iam venit, ut dispergamini unusquisque in propria, et me solum relinquatis: et non sum solus, quia Pater mecum est.
 Haec locutus sum vobis, ut in me pacem habeatis. In mundo pressuram habebitis: sed confidite, ego vici mundum.


Caput 17

 Haec locutus est Iesus: et sublevatis oculis in caelum, dixit: Pater, venit hora: clarifica Filium tuum, ut Filius tuus clarificet te:
 sicut dedisti ei potestatem omnis carnis, ut omne, quod dedisti ei, det eis vitam aeternam.
 Haec est autem vita aeterna: ut cognoscant te, solum Deum verum, et quem misisti Iesum Christum.
 Ego te clarificavi super terram: opus consummavi, quod dedisti mihi ut faciam:
 et nunc clarifica me tu, Pater, apud temetipsum, claritate quam habui, priusquam mundus esset, apud te.
 Manifestavi nomen tuum hominibus, quos dedisti mihi de mundo: tui erant, et mihi eos dedisti: et sermonem tuum servaverunt.
 Nunc cognoverunt quia omnia quae dedisti mihi, abs te sunt:
 quia verba quae dedisti mihi, dedi eis: et ipsi acceperunt, et cognoverunt vere quia a te exivi, et crediderunt quia tu me misisti.
 Ego pro eis rogo; non pro mundo rogo, sed pro his quos dedisti mihi: quia tui sunt:
 et mea omnia tua sunt, et tua mea sunt: et clarificatus sum in eis.
 Et iam non sum in mundo, et hi in mundo sunt, et ego ad te venio. Pater sancte, serva eos in nomine tuo, quos dedisti mihi: ut sint unum, sicut et nos.
 Cum essem cum eis, ego servabam eos in nomine tuo. Quos dedisti mihi, custodivi: et nemo ex eis periit, nisi filius perditionis, ut Scriptura impleatur.
 Nunc autem ad te venio: et haec loquor in mundo, ut habeant gaudium meum impletum in semetipsis.
 Ego dedi eis sermonem tuum, et mundus eos odio habuit, quia non sunt de mundo, sicut et ego non sum de mundo.
 Non rogo ut tollas eos de mundo, sed ut serves eos a malo.
 De mundo non sunt, sicut et ego non sum de mundo.
 Sanctifica eos in veritate. Sermo tuus veritas est.
 Sicut tu me misisti in mundum, et ego misi eos in mundum:
 et pro eis ego sanctifico meipsum: ut sint et ipsi sanctificati in veritate.
 Non pro eis autem rogo tantum, sed et pro eis qui credituri sunt per verbum eorum in me:
 ut omnes unum sint, sicut tu Pater in me, et ego in te, ut et ipsi in nobis unum sint: ut credat mundus, quia tu me misisti.
 Et ego claritatem, quam dedisti mihi, dedi eis: ut sint unum, sicut et nos unum sumus.
 Ego in eis, et tu in me: ut sint consummati in unum: et cognoscat mundus quia tu me misisti, et dilexisti eos, sicut et me dilexisti.
 Pater, quos dedisti mihi, volo ut ubi sum ego, et illi sint mecum: ut videant claritatem meam, quam dedisti mihi: quia dilexisti me ante constitutionem mundi.
 Pater iuste, mundus te non cognovit, ego autem te cognovi: et hi cognoverunt, quia tu me misisti.
 Et notum feci eis nomen tuum, et notum faciam: ut dilectio, qua dilexisti me, in ipsis sit, et ego in ipsis.


Caput 18

 Haec cum dixisset Iesus, egressus est cum discipulis suis trans torrentem Cedron, ubi erat hortus, in quem introivit ipse, et discipuli eius.
 Sciebat autem et Iudas, qui tradebat eum, locum: quia frequenter Iesus convenerat illuc cum discipulis suis.
 Iudas ergo cum accepisset cohortem, et a pontificibus et pharisaeis ministros, venit illuc cum laternis, et facibus, et armis.
 Iesus itaque sciens omnia quae ventura erant super eum, processit, et dixit eis: Quem quaeritis?
 Responderunt ei: Iesum Nazarenum. Dicit eis Iesus: Ego sum. Stabat autem et Iudas, qui tradebat eum, cum ipsis.
 Ut ergo dixit eis: Ego sum: abierunt retrorsum, et ceciderunt in terram.
 Iterum ergo interrogavit eos: Quem quaeritis? Illi autem dixerunt: Iesum Nazarenum.
 Respondit Iesus: Dixi vobis, quia ego sum: si ergo me quaeritis, sinite hos abire.
 Ut impleretur sermo, quem dixit: Quia quos dedisti mihi, non perdidi ex eis quemquam.
 Simon ergo Petrus habens gladium eduxit eum: et percussit pontificis servum, et abscidit auriculam eius dexteram. Erat autem nomen servo Malchus.
 Dixit ergo Iesus Petro: Mitte gladium tuum in vaginam. Calicem, quem dedit mihi Pater, non bibam illum?
 Cohors ergo, et tribunus, et ministri Iudaeorum comprehenderunt Iesum, et ligaverunt eum.
 Et adduxerunt eum ad Annam primum: erat enim socer Caiphae, qui erat pontifex anni illius.
 Erat autem Caiphas, qui consilium dederat Iudaeis: Quia expedit unum hominem mori pro populo.
 Sequebatur autem Iesum Simon Petrus, et alius discipulus. Discipulus autem ille erat notus pontifici, et introivit cum Iesu in atrium pontificis.
 Petrus autem stabat ad ostium foris. Exivit ergo discipulus alius, qui erat notus pontifici, et dixit ostiariae: et introduxit Petrum.
 Dicit ergo Petro ancilla ostiaria: Numquid et tu ex discipulis es hominis istius? Dicit ille: Non sum.
 Stabant autem servi et ministri ad prunas, quia frigus erat, et calefaciebant se: erat autem cum eis et Petrus stans, et calefaciens se.
 Pontifex ergo interrogavit Iesum de discipulis suis, et de doctrina eius.
 Respondit ei Iesus: Ego palam locutus sum mundo: ego semper docui in synagoga, et in templo, quo omnes Iudaei conveniunt, et in occulto locutus sum nihil.
 Quid me interrogas? interroga eos qui audierunt quid locutus sim ipsis: ecce hi sciunt quae dixerim ego.
 Haec autem cum dixisset, unus assistens ministrorum dedit alapam Iesu, dicens: Sic respondes pontifici?
 Respondit ei Iesus: Si male locutus sum, testimonium perhibe de malo: si autem bene, quid me caedis?
 Et misit eum Annas ligatum ad Caipham pontificem.
 Erat autem Simon Petrus stans, et calefaciens se. Dixerunt ergo ei: Numquid et tu ex discipulis eius es? Negavit ille, et dixit: Non sum.
 Dicit ei unus ex servis pontificis, cognatus eius, cuius abscidit Petrus auriculam: Nonne ego te vidi in horto cum illo?
 Iterum ergo negavit Petrus: et statim gallus cantavit.
 Adducunt ergo Iesum a Caipha in praetorium. Erat autem mane: et ipsi non introierunt in praetorium, ut non contaminarentur, sed ut manducarent Pascha.
 Exivit ergo Pilatus ad eos foras, et dixit: Quam accusationem affertis adversus hominem hunc?
 Responderunt, et dixerunt ei: Si non esset hic malefactor, non tibi tradidissemus eum.
 Dixit ergo eis Pilatus: Accipite eum vos, et secundum legem vestram iudicate eum. Dixerunt ergo ei Iudaei: Nobis non licet interficere quemquam.
 Ut sermo Iesu impleretur, quem dixit, significans qua morte esset moriturus.
 Introivit ergo iterum in praetorium Pilatus: et vocavit Iesum, et dixit ei: Tu es rex Iudaeorum?
 Respondit Iesus: A temetipso hoc dicis, an alii dixerunt tibi de me?
 Respondit Pilatus: Numquid ego Iudaeus sum? gens tua et pontifices tradiderunt te mihi: quid fecisti?
 Respondit Iesus: Regnum meum non est de hoc mundo. Si ex hoc mundo esset regnum meum, ministri mei utique decertarent ut non traderer Iudaeis: nunc autem regnum meum non est hinc.
 Dixit itaque ei Pilatus: Ergo rex es tu? Respondit Iesus: Tu dicis quia rex sum ego. Ego in hoc natus sum, et ad hoc veni in mundum, ut testimonium perhibeam veritati: omnis qui est ex veritate, audit vocem meam.
 Dicit ei Pilatus: Quid est veritas? Et cum hoc dixisset, iterum exivit ad Iudaeos, et dicit eis: Ego nullam invenio in eo causam.
 Est autem consuetudo vobis ut unum dimittam vobis in Pascha: vultis ergo dimittam vobis regem Iudaeorum?
 Clamaverunt ergo rursum omnes, dicentes: Non hunc, sed Barabbam. Erat autem Barabbas latro.


Caput 19

 Tunc ergo apprehendit Pilatus Iesum, et flagellavit.
 Et milites plectentes coronam de spinis, imposuerunt capiti eius: et veste purpurea circumdederunt eum.
 Et veniebant ad eum, et dicebant: Ave, rex Iudaeorum: et dabant ei alapas.
 Exivit ergo iterum Pilatus foras, et dicit eis: Ecce adduco vobis eum foras, ut cognoscatis quia nullam invenio in eo causam.
 (Exivit ergo Iesus portans coronam spineam, et purpureum vestimentum.) Et dicit eis: Ecce homo.
 Cum ergo vidissent eum pontifices et ministri, clamabant, dicentes: Crucifige, crucifige eum. Dicit eis Pilatus: Accipite eum vos, et crucifigite: ego enim non invenio in eo causam.
 Responderunt ei Iudaei: Nos legem habemus, et secundum legem debet mori, quia Filium Dei se fecit.
 Cum ergo audisset Pilatus hunc sermonem, magis timuit.
 Et ingressus est praetorium iterum: et dixit ad Iesum: Unde es tu? Iesus autem responsum non dedit ei.
 Dicit ergo ei Pilatus: Mihi non loqueris? nescis quia potestatem habeo crucifigere te, et potestatem habeo dimittere te?
 Respondit Iesus: Non haberes potestatem adversum me ullam, nisi tibi datum esset desuper. Propterea qui me tradidit tibi, maius peccatum habet.
 Et exinde quaerebat Pilatus dimittere eum. Iudaei autem clamabant dicentes: Si hunc dimittis, non es amicus Caesaris. Omnis enim qui se regem facit, contradicit Caesari.
 Pilatus autem cum audisset hos sermones, adduxit foras Iesum: et sedit pro tribunali, in loco qui dicitur Lithostrotos, hebraice autem Gabbatha.
 Erat autem parasceve Paschae, hora quasi sexta, et dicit Iudaeis: Ecce rex vester.
 Illi autem clamabant: Tolle, tolle, crucifige eum. Dicit eis Pilatus: Regem vestrum crucifigam? Responderunt pontifices: Non habemus regem, nisi Caesarem.
 Tunc ergo tradidit eis illum ut crucifigeretur. Susceperunt autem Iesum, et eduxerunt.
 Et baiulans sibi crucem exivit in eum, qui dicitur Calvariae locum, hebraice autem Golgotha:
 ubi crucifixerunt eum, et cum eo alios duos hinc et hinc, medium autem Iesum.
 Scripsit autem et titulum Pilatus, et posuit super crucem. Erat autem scriptum: Iesus Nazarenus, Rex Iudaeorum.
 Hunc ergo titulum multi Iudaeorum legerunt: quia prope civitatem erat locus, ubi crucifixus est Iesus, et erat scriptum hebraice, graece, et latine.
 Dicebant ergo Pilato pontifices Iudaeorum: Noli scribere: Rex Iudaeorum: sed quia ipse dixit: Rex sum Iudaeorum.
 Respondit Pilatus: Quod scripsi, scripsi.
 Milites ergo cum crucifixissent eum, acceperunt vestimenta eius (et fecerunt quatuor partes, unicuique militi partem) et tunicam. Erat autem tunica inconsutilis, desuper contexta per totum.
 Dixerunt ergo ad invicem: Non scindamus eam, sed sortiamur de illa cuius sit. Ut Scriptura impleretur, dicens: Partiti sunt vestimenta mea sibi: et in vestem meam miserunt sortem. Et milites quidem haec fecerunt.
 Stabant autem iuxta crucem Iesu mater eius, et soror matris eius, Maria Cleophae, et Maria Magdalene.
 Cum vidisset ergo Iesus matrem, et discipulum stantem, quem diligebat, dicit matri suae: Mulier, ecce filius tuus.
 Deinde dicit discipulo: Ecce mater tua. Et ex illa hora accepit eam discipulus in sua.
 Postea sciens Iesus quia omnia consummata sunt, ut consummaretur Scriptura, dixit: Sitio.
 Vas ergo erat positum aceto plenum. Illi autem spongiam plenam aceto, hyssopo circumponentes, obtulerunt ori eius.
 Cum ergo accepisset Iesus acetum, dixit: Consummatum est. Et inclinato capite tradidit spiritum.
 Iudaei ergo (quoniam parasceve erat) ut non remanerent in cruce corpora sabbato (erat enim magnus dies ille sabbati), rogaverunt Pilatum ut frangerentur eorum crura, et tollerentur.
 Venerunt ergo milites: et primi quidem fregerunt crura, et alterius, qui crucifixus est cum eo.
 Ad Iesum autem cum venissent, ut viderunt eum iam mortuum, non fregerunt eius crura,
 sed unus militum lancea latus eius aperuit, et continuo exivit sanguis et aqua.
 Et qui vidit, testimonium perhibuit: et verum est testimonium eius. Et ille scit quia vera dicit: ut et vos credatis.
 Facta sunt enim haec ut Scriptura impleretur: Os non comminuetis ex eo.
 Et iterum alia Scriptura dicit: Videbunt in quem transfixerunt.
 Post haec autem rogavit Pilatum Ioseph ab Arimathaea (eo quod esset discipulus Iesu, occultus autem propter metum Iudaeorum), ut tolleret corpus Iesu. Et permisit Pilatus. Venit ergo, et tulit corpus Iesu.
 Venit autem et Nicodemus, qui venerat ad Iesum nocte primum, ferens mixturam myrrhae et aloes, quasi libras centum.
 Acceperunt ergo corpus Iesu, et ligaverunt illud linteis cum aromatibus, sicut mos est Iudaeis sepelire.
 Erat autem in loco, ubi crucifixus est, hortus: et in horto monumentum novum, in quo nondum quisquam positus erat.
 Ibi ergo propter parasceven Iudaeorum, quia iuxta erat monumentum, posuerunt Iesum.


Caput 20

 Una autem sabbati, Maria Magdalene venit mane, cum adhuc tenebrae essent, ad monumentum: et vidit lapidem sublatum a monumento.
 Cucurrit ergo, et venit ad Simonem Petrum, et ad alium discipulum, quem amabat Iesus, et dicit illis: Tulerunt Dominum de monumento, et nescimus ubi posuerunt eum.
 Exiit ergo Petrus, et ille alius discipulus, et venerunt ad monumentum.
 Currebant autem duo simul, et ille alius discipulus praecucurrit citius Petro, et venit primus ad monumentum.
 Et cum se inclinasset, vidit posita linteamina: non tamen introivit.
 Venit ergo Simon Petrus sequens eum, et introivit in monumentum, et vidit linteamina posita,
 et sudarium, quod fuerat super caput eius, non cum linteaminibus positum, sed separatim involutum in unum locum.
 Tunc ergo introivit et ille discipulus qui venerat primus ad monumentum: et vidit, et credidit:
 nondum enim sciebant Scripturam, quia oportebat eum a mortuis resurgere.
 Abierunt ergo iterum discipuli ad semetipsos.
 Maria autem stabat ad monumentum foris, plorans. Dum ergo fleret, inclinavit se, et prospexit in monumentum:
 et vidit duos angelos in albis sedentes, unum ad caput, et unum ad pedes, ubi positum fuerat corpus Iesu.
 Dicunt ei illi: Mulier, quid ploras? Dicit eis: Quia tulerunt Dominum meum: et nescio ubi posuerunt eum.
 Haec cum dixisset, conversa est retrorsum, et vidit Iesum stantem: et non sciebat quia Iesus est.
 Dicit ei Iesus: Mulier, quid ploras? quem quaeris? Illa existimans quia hortulanus esset, dicit ei: Domine, si tu sustulisti eum, dicito mihi ubi posuisti eum, et ego eum tollam.
 Dicit ei Iesus: Maria. Conversa illa, dicit ei: Rabboni (quod dicitur Magister).
 Dicit ei Iesus: Noli me tangere, nondum enim ascendi ad Patrem meum: vade autem ad fratres meos, et dic eis: Ascendo ad Patrem meum, et Patrem vestrum, Deum meum, et Deum vestrum.
 Venit Maria Magdalene annuntians discipulis: Quia vidi Dominum, et haec dixit mihi.
 Cum ergo sero esset die illo, una sabbatorum, et fores essent clausae, ubi erant discipuli congregati propter metum Iudaeorum: venit Iesus, et stetit in medio, et dixit eis: Pax vobis.
 Et cum hoc dixisset, ostendit eis manus et latus. Gavisi sunt ergo discipuli, viso Domino.
 Dixit ergo eis iterum: Pax vobis. Sicut misit me Pater, et ego mitto vos.
 Haec cum dixisset, insufflavit, et dixit eis: Accipite Spiritum Sanctum:
 quorum remiseritis peccata, remittuntur eis: et quorum retinueritis, retenta sunt.
 Thomas autem unus ex duodecim, qui dicitur Didymus, non erat cum eis quando venit Iesus.
 Dixerunt ergo ei alii discipuli: Vidimus Dominum. Ille autem dixit eis: Nisi videro in manibus eius fixuram clavorum, et mittam digitum meum in locum clavorum, et mittam manum meam in latus eius, non credam.
 Et post dies octo, iterum erant discipuli eius intus, et Thomas cum eis. Venit Iesus ianuis clausis, et stetit in medio, et dixit: Pax vobis.
 Deinde dicit Thomae: Infer digitum tuum huc, et vide manus meas, et affer manum tuam, et mitte in latus meum: et noli esse incredulus, sed fidelis.
 Respondit Thomas, et dixit ei: Dominus meus et Deus meus.
 Dixit ei Iesus: Quia vidisti me, Thoma, credidisti: beati qui non viderunt, et crediderunt.
 Multa quidem et alia signa fecit Iesus in conspectu discipulorum suorum, quae non sunt scripta in libro hoc.
 Haec autem scripta sunt ut credatis, quia Iesus est Christus Filius Dei: et ut credentes, vitam habeatis in nomine eius.


Caput 21

 Postea manifestavit se iterum Iesus discipulis ad mare Tiberiadis. Manifestavit autem sic:
 erant simul Simon Petrus, et Thomas, qui dicitur Didymus, et Nathanael, qui erat a Cana Galilaeae, et filii Zebedaei, et alii ex discipulis eius duo.
 Dicit eis Simon Petrus: Vado piscari. Dicunt ei: Venimus et nos tecum. Et exierunt, et ascenderunt in navim: et illa nocte nihil prendiderunt.
 Mane autem facto stetit Iesus in littore: non tamen cognoverunt discipuli quia Iesus est.
 Dixit ergo eis Iesus: Pueri, numquid pulmentarium habetis? Responderunt ei: Non.
 Dicit eis: Mittite in dexteram navigii rete, et invenietis. Miserunt ergo: et iam non valebant illud trahere prae multitudine piscium.
 Dixit ergo discipulus ille, quem diligebat Iesus, Petro: Dominus est. Simon Petrus cum audisset quia Dominus est, tunica succinxit se (erat enim nudus) et misit se in mare.
 Alii autem discipuli navigio venerunt (non enim longe erant a terra, sed quasi cubitis ducentis), trahentes rete piscium.
 Ut ergo descenderunt in terram, viderunt prunas positas, et piscem superpositum, et panem.
 Dicit eis Iesus: Afferte de piscibus, quos prendidistis nunc.
 Ascendit Simon Petrus et traxit rete in terram, plenum magnis piscibus centum quinquaginta tribus. Et cum tanti essent, non est scissum rete.
 Dicit eis Iesus: Venite, prandete. Et nemo audebat discumbentium interrogare eum: Tu quis es? scientes, quia Dominus est.
 Et venit Iesus, et accipit panem, et dat eis, et piscem similiter.
 Hoc iam tertio manifestatus est Iesus discipulis suis cum resurrexisset a mortuis.
 Cum ergo prandissent, dicit Simoni Petro Iesus: Simon Ioannis, diligis me plus his? Dicit ei: Etiam Domine, tu scis quia amo te. Dicit ei: Pasce agnos meos.
 Dicit ei iterum: Simon Ioannis, diligis me? Ait illi: Etiam Domine, tu scis quia amo te. Dicit ei: Pasce agnos meos.
 Dicit ei tertio: Simon Ioannis, amas me? Contristatus est Petrus, quia dixit ei tertio: Amas me? et dixit ei: Domine, tu omnia nosti, tu scis quia amo te. Dixit ei: Pasce oves meas.
 Amen, amen dico tibi: cum esses iunior, cingebas te, et ambulabas ubi volebas: cum autem senueris, extendes manus tuas, et alius te cinget, et ducet quo tu non vis.
 Hoc autem dixit significans qua morte clarificaturus esset Deum. Et cum hoc dixisset, dicit ei: Sequere me.
 Conversus Petrus vidit illum discipulum, quem diligebat Iesus, sequentem, qui et recubuit in coena super pectus eius, et dixit: Domine, quis est qui tradet te?
 Hunc ergo cum vidisset Petrus, dixit Iesu: Domine, hic autem quid?
 Dicit ei Iesus: Sic eum volo manere donec veniam, quid ad te? tu me sequere.
 Exiit ergo sermo iste inter fratres quia discipulus ille non moritur. Et non dixit ei Iesus: Non moritur, sed: Sic eum volo manere donec veniam, quid ad te?
 Hic est discipulus ille qui testimonium perhibet de his, et scripsit haec: et scimus quia verum est testimonium eius.
 Sunt autem et alia multa quae fecit Iesus: quae si scribantur per singula, nec ipsum arbitror mundum capere posse eos, qui scribendi sunt, libros.


Actus Apostolorum



Caput 1

 Primum quidem sermonem feci de omnibus, o Theophile, quae coepit Iesus facere et docere
 usque in diem qua praecipiens Apostolis per Spiritum Sanctum, quos elegit, assumptus est:
 quibus et praebuit seipsum vivum post passionem suam in multis argumentis, per dies quadraginta apparens eis, et loquens de regno Dei.
 Et convescens, praecepit eis ab Ierosolymis ne discederent, sed exspectarent promissionem Patris, quam audistis (inquit) per os meum:
 quia Ioannes quidem baptizavit aqua, vos autem baptizabimini Spiritu Sancto non post multos hos dies.
 Igitur qui convenerant, interrogabant eum, dicentes: Domine, si in tempore hoc restitues regnum Israel?
 Dixit autem eis: Non est vestrum nosse tempora vel momenta quae Pater posuit in sua potestate:
 sed accipietis virtutem supervenientis Spiritus Sancti in vos, et eritis mihi testes in Ierusalem, et in omni Iudaea, et Samaria, et usque ad ultimum terrae.
 Et cum haec dixisset, videntibus illis, elevatus est: et nubes suscepit eum ab oculis eorum.
 Cumque intuerentur in caelum euntem illum, ecce duo viri astiterunt iuxta illos in vestibus albis,
 qui et dixerunt: Viri Galilaei, quid statis aspicientes in caelum? Hic Iesus, qui assumptus est a vobis in caelum, sic veniet quemadmodum vidistis eum euntem in caelum.
 Tunc reversi sunt Ierosolymam a monte qui vocatur Oliveti, qui est iuxta Ierusalem, sabbati habens iter.
 Et cum introissent in coenaculum, ascenderunt ubi manebant Petrus, et Ioannes, Iacobus, et Andreas, Philippus, et Thomas, Bartholomaeus, et Matthaeus, Iacobus Alphaei, et Simon Zelotes, et Iudas Iacobi.
 Hi omnes erant perseverantes unanimiter in oratione cum mulieribus, et Maria matre Iesu, et fratribus eius.
 In diebus illis, exsurgens Petrus in medio fratrum, dixit (erat autem turba hominum simul, fere centum viginti):
 Viri fratres, oportet impleri Scripturam quam praedixit Spiritus Sanctus per os David de Iuda, qui fuit dux eorum qui comprehenderunt Iesum:
 qui connumeratus erat in nobis, et sortitus est sortem ministerii huius.
 Et hic quidem possedit agrum de mercede iniquitatis, et suspensus crepuit medius: et diffusa sunt omnia viscera eius.
 Et notum factum est omnibus habitantibus Ierusalem, ita ut appellaretur ager ille, lingua eorum, Haceldama, hoc est, ager sanguinis.
 Scriptum est enim in libro Psalmorum: Fiat commoratio eorum deserta, et non sit qui inhabitet in ea: et episcopatum eius accipiat alter.
 Oportet ergo ex his viris qui nobiscum sunt congregati in omni tempore quo intravit et exivit inter nos Dominus Iesus,
 incipiens a baptismate Ioannis usque in diem qua assumptus est a nobis, testem resurrectionis eius nobiscum fieri unum ex istis.
 Et statuerunt duos, Ioseph, qui vocabatur Barsabas, qui cognominatus est Iustus, et Mathiam.
 Et orantes dixerunt: Tu Domine, qui corda nosti omnium, ostende quem elegeris ex his duobus unum,
 accipere locum ministerii huius et apostolatus, de quo praevaricatus est Iudas ut abiret in locum suum.
 Et dederunt sortes eis, et cecidit sors super Mathiam: et annumeratus est cum undecim Apostolis.


Caput 2

 Et cum complerentur dies Pentecostes, erant omnes pariter in eodem loco:
 et factus est repente de caelo sonus, tamquam advenientis spiritus vehementis, et replevit totam domum ubi erant sedentes.
 Et apparuerunt illis dispertitae linguae tamquam ignis, seditque supra singulos eorum:
 et repleti sunt omnes Spiritu Sancto, et coeperunt loqui variis linguis, prout Spiritus Sanctus dabat eloqui illis.
 Erant autem in Ierusalem habitantes Iudaei, viri religiosi ex omni natione quae sub caelo est.
 Facta autem hac voce, convenit multitudo, et mente confusa est, quoniam audiebat unusquisque lingua sua illos loquentes.
 Stupebant autem omnes, et mirabantur, dicentes: Nonne ecce omnes isti qui loquuntur, Galilaei sunt?
 et quomodo nos audivimus unusquisque linguam nostram in qua nati sumus?
 Parthi, et Medi, et Aelamitae, et qui habitant Mespotamiam, Iudaeam, et Cappadociam, Pontum, et Asiam,
 Phrygiam, et Pamphyliam, Aegyptum, et partes Libyae quae est circa Cyrenen: et advenae Romani,
 Iudaei quoque, et Proselyti, Cretes, et Arabes: audivimus eos loquentes nostris linguis magnalia Dei.
 Stupebant autem omnes, et mirabantur ad invicem, dicentes: Quidnam vult hoc esse?
 Alii autem irridentes dicebant: Quia musto pleni sunt isti.
 Stans autem Petrus cum undecim, levavit vocem suam, et locutus est eis: Viri Iudaei, et qui habitatis Ierusalem universi, hoc vobis notum sit, et auribus percipite verba mea.
 Non enim, sicut vos aestimatis, hi ebrii sunt, cum sit hora diei tertia:
 sed hoc est quod dictum est per prophetam Ioel:
 Et erit in novissimis diebus, dicit Dominus, effundam de Spiritu meo super omnem carnem: et prophetabunt filii vestri et filiae vestrae, et iuvenes vestri visiones videbunt, et seniores vestri somnia somniabunt.
 Et quidem super servos meos, et super ancillas meas, in diebus illis effundam de Spiritu meo, et prophetabunt:
 et dabo prodigia in caelo sursum, et signa in terra deorsum, sanguinem, et ignem, et vaporem fumi:
 sol convertetur in tenebras, et luna in sanguinem, antequam veniat dies Domini magnus et manifestus.
 Et erit: omnis quicumque invocaverit nomen Domini, salvus erit.
 Viri Israelitae, audite verba haec: Iesum Nazarenum, virum approbatum a Deo in vobis, virtutibus, et prodigiis, et signis, quae fecit Deus per illum in medio vestri, sicut et vos scitis:
 hunc, definito consilio et praescientia Dei traditum, per manus iniquorum affligentes interemistis:
 quem Deus suscitavit, solutis doloribus inferni, iuxta quod impossibile erat teneri illum ab eo.
 David enim dicit in eum: Providebam Dominum in conspectu meo semper: quoniam a dextris est mihi, ne commovear:
 propter hoc laetatum est cor meum, et exsultavit lingua mea, insuper et caro mea requiescet in spe:
 quoniam non derelinques animam meam in inferno, nec dabis sanctum tuum videre corruptionem.
 Notas mihi fecisti vias vitae: et replebis me iucunditate cum facie tua.
 Viri fratres, liceat audenter dicere ad vos de patriarcha David, quoniam defunctus est, et sepultus: et sepulchrum eius est apud nos usque in hodiernum diem.
 Propheta igitur cum esset, et sciret quia iureiurando iurasset illi Deus de fructu lumbi eius sedere super sedem eius:
 providens locutus est de resurrectione Christi, quia neque derelictus est in inferno, neque caro eius vidit corruptionem.
 Hunc Iesum resuscitavit Deus, cuius omnes nos testes sumus.
 Dextera igitur Dei exaltatus, et promissione Spiritus Sancti accepta a Patre, effudit hunc, quem vos videtis et auditis.
 Non enim David ascendit in caelum: dixit autem ipse: Dixit Dominus Domino meo: Sede a dextris meis,
 donec ponam inimicos tuos scabellum pedum tuorum.
 Certissime sciat ergo omnis domus Israel, quia et Dominum eum et Christum fecit Deus hunc Iesum, quem vos crucifixistis.
 His autem auditis, compuncti sunt corde, et dixerunt ad Petrum et ad reliquos Apostolos: Quid faciemus, viri fratres?
 Petrus vero ad illos: Poenitentiam, inquit, agite, et baptizetur unusquisque vestrum in nomine Iesu Christi in remissionem peccatorum vestrorum: et accipietis donum Spiritus Sancti.
 Vobis enim est repromissio, et filiis vestris, et omnibus qui longe sunt, quoscumque advocaverit Dominus Deus noster.
 Aliis etiam verbis plurimis testificatus est, et exhortabatur eos, dicens: Salvamini a generatione ista prava.
 Qui ergo receperunt sermonem eius, baptizati sunt: et appositae sunt in die illa animae circiter tria millia.
 Erant autem perseverantes in doctrina Apostolorum, et communicatione fractionis panis, et orationibus.
 Fiebat autem omni animae timor: multa quoque prodigia et signa per Apostolos in Ierusalem fiebant, et metus erat magnus in universis.
 Omnes etiam qui credebant, erant pariter, et habebant omnia communia.
 Possessiones et substantias vendebant, et dividebant illa omnibus, prout cuique opus erat.
 Quotidie quoque perdurantes unanimiter in templo, et frangentes circa domos panem, sumebant cibum cum exsultatione et simplicitate cordis,
 collaudantes Deum et habentes gratiam ad omnem plebem. Dominus autem augebat qui salvi fierent quotidie in idipsum.


Caput 3

 Petrus autem et Ioannes ascendebant in templum ad horam orationis nonam.
 Et quidam vir, qui erat claudus ex utero matris suae, baiulabatur: quem ponebant quotidie ad portam templi, quae dicitur Speciosa, ut peteret eleemosynam ab introeuntibus in templum.
 Is cum vidisset Petrum et Ioannem incipientes introire in templum, rogabat ut eleemosynam acciperet.
 Intuens autem in eum Petrus cum Ioanne, dixit: Respice in nos.
 At ille intendebat in eos, sperans se aliquid accepturum ab eis.
 Petrus autem dixit: Argentum et aurum non est mihi: quod autem habeo, hoc tibi do: in nomine Iesu Christi Nazareni surge, et ambula.
 Et apprehensa manu eius dextera, allevavit eum, et protinus consolidatae sunt bases eius et plantae.
 Et exiliens stetit, et ambulabat: et intravit cum illis in templum ambulans, et exiliens, et laudans Deum.
 Et vidit omnis populus eum ambulantem et laudantem Deum.
 Cognoscebant autem illum, quod ipse erat qui ad eleemosynam sedebat ad Speciosam portam templi: et impleti sunt stupore et extasi in eo quod contigerat illi.
 Cum teneret autem Petrum et Ioannem, cucurrit omnis populus ad eos ad porticum quae appellatur Salomonis, stupentes.
 Videns autem Petrus, respondit ad populum: Viri Israelitae, quid miramini in hoc, aut nos quid intuemini, quasi nostra virtute aut potestate fecerimus hunc ambulare?
 Deus Abraham, et Deus Isaac, et Deus Iacob, Deus patrum nostrorum glorificavit filium suum Iesum, quem vos quidem tradidistis, et negastis ante faciem Pilati, iudicante illo dimitti.
 Vos autem sanctum et iustum negastis, et petistis virum homicidam donari vobis:
 auctorem vero vitae interfecistis, quem Deus suscitavit a mortuis, cuius nos testes sumus.
 Et in fide nominis eius, hunc quem vos vidistis et nostis, confirmavit nomen eius: et fides, quae per eum est, dedit integram sanitatem istam in conspectu omnium vestrum.
 Et nunc, fratres, scio quia per ignorantiam fecistis, sicut et principes vestri.
 Deus autem, quae praenuntiavit per os omnium prophetarum, pati Christum suum, sic implevit.
 Poenitemini igitur et convertimini, ut deleantur peccata vestra:
 ut cum venerint tempora refrigerii a conspectu Domini, et miserit eum qui praedicatus est vobis, Iesum Christum,
 quem oportet quidem caelum suscipere usque in tempora restitutionis omnium quae locutus est Deus per os sanctorum suorum a saeculo prophetarum.
 Moyses quidem dixit: Quoniam prophetam suscitabit vobis Dominus Deus vester de fratribus vestris, tamquam me: ipsum audietis iuxta omnia quaecumque locutus fuerit vobis.
 Erit autem: omnis anima quae non audierit prophetam illum, exterminabitur de plebe.
 Et omnes prophetae, a Samuel et deinceps, qui locuti sunt, annuntiaverunt dies istos.
 Vos estis filii prophetarum, et testamenti quod disposuit Deus ad patres nostros, dicens ad Abraham: Et in semine tuo benedicentur omnes familiae terrae.
 Vobis primum Deus suscitans filium suum, misit eum benedicentem vobis: ut convertat se unusquisque a nequitia sua.


Caput 4

 Loquentibus autem illis ad populum, supervenerunt sacerdotes, et magistratus templi, et sadducaei,
 dolentes quod docerent populum, et annuntiarent in Iesu resurrectionem ex mortuis:
 et iniecerunt in eos manus, et posuerunt eos in custodiam in crastinum: erat enim iam vespera.
 Multi autem eorum qui audierant verbum, crediderunt: et factus est numerus virorum quinque millia.
 Factum est autem in crastinum, ut congregarentur principes eorum, et seniores, et scribae, in Ierusalem:
 et Annas princeps sacerdotum, et Caiphas, et Ioannes, et Alexander, et quotquot erant de genere sacerdotali.
 Et statuentes eos in medio, interrogabant: In qua virtute, aut in quo nomine fecistis hoc vos?
 Tunc repletus Spiritu Sancto Petrus, dixit ad eos: Principes populi, et seniores, audite:
 si nos hodie diiudicamur in benefacto hominis infirmi, in quo iste salvus factus est,
 notum sit omnibus vobis, et omni plebi Israel, quia in nomine Domini nostri Iesu Christi Nazareni, quem vos crucifixistis, quem Deus suscitavit a mortuis, in hoc iste astat coram vobis sanus.
 Hic est lapis qui reprobatus est a vobis aedificantibus, qui factus est in caput anguli:
 et non est in alio aliquo salus. Nec enim aliud nomen est sub caelo datum hominibus, in quo oporteat nos salvos fieri.
 Videntes autem Petri constantiam, et Ioannis, comperto quod homines essent sine litteris, et idiotae, admirabantur, et cognoscebant eos quoniam cum Iesu fuerant:
 hominem quoque videntes stantem cum eis, qui curatus fuerat, nihil poterant contradicere.
 Iusserunt autem eos foras extra concilium secedere: et conferebant ad invicem,
 dicentes: Quid faciemus hominibus istis? quoniam quidem notum signum factum est per eos omnibus habitantibus Ierusalem: manifestum est, et non possumus negare.
 Sed ne amplius divulgetur in populum, comminemur eis ne ultra loquantur in nomine hoc ulli hominum.
 Et vocantes eos, denuntiaverunt ne omnino loquerentur neque docerent in nomine Iesu.
 Petrus vero et Ioannes respondentes, dixerunt ad eos: Si iustum est in conspectu Dei vos potius audire quam Deum, iudicate.
 Non enim possumus quae vidimus et audivimus non loqui.
 At illi comminantes dimiserunt eos, non invenientes quomodo punirent eos propter populum: quia omnes clarificabant id quod factum fuerat in eo quod acciderat.
 Annorum enim erat amplius quadraginta homo, in quo factum fuerat signum istud sanitatis.
 Dimissi autem venerunt ad suos, et annuntiaverunt eis quanta ad eos principes sacerdotum et seniores dixissent.
 Qui cum audissent, unanimiter levaverunt vocem ad Deum, et dixerunt: Domine, tu es qui fecisti caelum et terram, mare et omnia quae in eis sunt:
 qui Spiritu Sancto per os patris nostri David pueri tui dixisti: Quare fremuerunt gentes, et populi meditati sunt inania?
 Astiterunt reges terrae, et principes convenerunt in unum adversus Dominum, et adversus Christum eius.
 Convenerunt enim vere in civitate ista adversus sanctum puerum tuum Iesum, quem unxisti, Herodes et Pontius Pilatus, cum gentibus et populis Israel,
 facere quae manus tua et consilium tuum decreverunt fieri.
 Et nunc, Domine, respice in minas eorum, et da servis tuis cum omni fiducia loqui verbum tuum,
 in eo quod manum tuam extendas ad sanitates, et signa, et prodigia fieri per nomen sancti filii tui Iesu.
 Et cum orassent, motus est locus in quo erant congregati: et repleti sunt omnes Spiritu Sancto, et loquebantur verbum Dei cum fiducia.
 Multitudinis autem credentium erat cor unum et anima una: nec quisquam eorum quae possidebat, aliquid suum esse dicebat, sed erant illis omnia communia.
 Et virtute magna reddebant Apostoli testimonium resurrectionis Iesu Christi Domini nostri: et gratia magna erat in omnibus illis.
 Neque enim quisquam egens erat inter illos. Quotquot enim possessores agrorum aut domorum erant, vendentes afferebant pretia eorum quae vendebant,
 et ponebant ante pedes Apostolorum. Dividebatur autem singulis prout cuique opus erat.
 Ioseph autem, qui cognominatus est Barnabas ab Apostolis (quod est interpretatum, Filius consolationis), Levites, Cyprius genere,
 cum haberet agrum, vendidit eum, et attulit pretium, et posuit ante pedes Apostolorum.


Caput 5

 Vir autem quidam nomine Ananias, cum Saphira uxore suo vendidit agrum,
 et fraudavit de pretio agri, conscia uxore sua: et afferens partem quamdam, ad pedes Apostolorum posuit.
 Dixit autem Petrus: Anania, cur tentavit Satanas cor tuum, mentiri te Spiritui Sancto, et fraudare de pretio agri?
 nonne manens tibi manebat, et venundatum in tua erat potestate? quare posuisti in corde tuo hanc rem? non es mentitus hominibus, sed Deo.
 Audiens autem Ananias haec verba, cecidit, et expiravit. Et factus est timor magnus super omnes qui audierunt.
 Surgentes autem iuvenes amoverunt eum, et efferentes sepelierunt.
 Factum est autem quasi horarum trium spatium, et uxor ipsius, nesciens quod factum fuerat, introivit.
 Dixit autem ei Petrus: Dic mihi mulier, si tanti agrum vendidistis? At illa dixit: Etiam tanti.
 Petrus autem ad eam: Quid utique convenit vobis tentare Spiritum Domini? Ecce pedes eorum qui sepelierunt virum tuum ad ostium, et efferent te.
 Confestim cecidit ante pedes eius, et expiravit. Intrantes autem iuvenes invenerunt illam mortuam: et extulerunt, et sepelierunt ad virum suum.
 Et factus est timor magnus in universa ecclesia, et in omnes qui audierunt haec.
 Per manus autem Apostolorum fiebant signa et prodigia multa in plebe. Et erant unanimiter omnes in porticu Salomonis.
 Ceterorum autem nemo audebat se coniungere illis: sed magnificabat eos populus.
 Magis autem augebatur credentium in Domino multitudo virorum ac mulierum,
 ita ut in plateas eiicerent infirmos, et ponerent in lectulis et grabatis, ut, veniente Petro, saltem umbra illius obumbraret quemquam illorum, et liberarentur ab infirmitatibus suis.
 Concurrebat autem et multitudo vicinarum civitatum Ierusalem, afferentes aegros, et vexatos a spiritibus immundis: qui curabantur omnes.
 Exsurgens autem princeps sacerdotum, et omnes qui cum illo erant (quae est haeresis sadducaeorum), repleti sunt zelo:
 et iniecerunt manus in Apostolos, et posuerunt eos in custodia publica.
 Angelus autem Domini per noctem aperiens ianuas carceris, et educens eos, dixit:
 Ite, et stantes loquimini in templo plebi omnia verba vitae huius.
 Qui cum audissent, intraverunt diluculo in templum, et docebant. Adveniens autem princeps sacerdotum, et qui cum eo erant, convocaverunt concilium, et omnes seniores filiorum Israel: et miserunt ad carcerem ut adducerentur.
 Cum autem venissent ministri, et aperto carcere non invenissent illos, reversi nuntiaverunt,
 dicentes: Carcerem quidem invenimus clausum cum omni diligentia, et custodes stantes ante ianuas: aperientes autem neminem intus invenimus.
 Ut autem audierunt hos sermones magistratus templi et principes sacerdotum, ambigebant de illis quidnam fieret.
 Adveniens autem quidam, nuntiavit eis: Quia ecce viri quos posuistis in carcerem, sunt in templo, stantes et docentes populum.
 Tunc abiit magistratus cum ministris, et adduxit illos sine vi: timebant enim populum ne lapidarentur.
 Et cum adduxissent illos, statuerunt in concilio: et interrogavit eos princeps sacerdotum,
 dicens: Praecipiendo praecepimus vobis ne doceretis in nomine isto, et ecce replestis Ierusalem doctrina vestra: et vultis inducere super nos sanguinem hominis istius.
 Respondens autem Petrus et Apostoli, dixerunt: Obedire oportet Deo magis quam hominibus.
 Deus patrum nostrorum suscitavit Iesum, quem vos interemistis, suspendentes in ligno.
 Hunc principem et salvatorem Deus exaltavit dextera sua ad dandam poenitentiam Israeli, et remissionem peccatorum:
 et nos sumus testes horum verborum, et Spiritus Sanctus, quem dedit Deus omnibus obedientibus sibi.
 Haec cum audissent, dissecabantur, et cogitabant interficere illos.
 Surgens autem quidam in concilio pharisaeus, nomine Gamaliel, legis doctor, honorabilis universae plebi, iussit foras ad breve homines fieri,
 dixitque ad illos: Viri Israelitae, attendite vobis super hominibus istis quid acturi sitis.
 Ante hos enim dies extitit Theodas, dicens se esse aliquem, cui consensit numerus virorum circiter quadringentorum: qui occisus est, et omnes qui credebant ei, dissipati sunt, et redacti ad nihilum.
 Post hunc extitit Iudas Galilaeus in diebus professionis, et avertit populum post se: et ipse periit, et omnes quotquot consenserunt ei, dispersi sunt.
 Et nunc itaque dico vobis, discedite ab hominibus istis, et sinite illos: quoniam si est ex hominibus consilium hoc aut opus, dissolvetur:
 si vero ex Deo est, non poteritis dissolvere illud, ne forte et Deo repugnare inveniamini. Consenserunt autem illi.
 Et convocantes Apostolos, caesis denuntiaverunt ne omnino loquerentur in nomine Iesu, et dimiserunt eos.
 Et illi quidem ibant gaudentes a conspectu concilii, quoniam digni habiti sunt pro nomine Iesu contumeliam pati.
 Omni autem die non cessabant in templo et circa domos, docentes et evangelizantes Christum Iesum.


Caput 6

 In diebus illis, crescente numero discipulorum, factum est murmur Graecorum adversus Hebraeos, eo quod despicerentur in ministerio quotidiano viduae eorum.
 Convocantes autem duodecim multitudinem discipulorum, dixerunt: Non est aequum nos derelinquere verbum Dei, et ministrare mensis.
 Considerate ergo, fratres, viros ex vobis boni testimonii septem, plenos Spiritu Sancto et sapientia, quos constituamus super hoc opus.
 Nos vero orationi et ministerio verbi instantes erimus.
 Et placuit sermo coram omni multitudine. Et elegerunt Stephanum, virum plenum fide et Spiritu Sancto, et Philippum, et Prochorum, et Nicanorem, et Timonem, et Parmenam, et Nicolaum advenam Antiochenum.
 Hos statuerunt ante conspectum Apostolorum: et orantes imposuerunt eis manus.
 Et verbum Domini crescebat, et multiplicabatur numerus discipulorum in Ierusalem valde: multa etiam turba sacerdotum obediebat fidei.
 Stephanus autem plenus gratia et fortitudine, faciebat prodigia et signa magna in populo.
 Surrexerunt autem quidam de synagoga quae appellatur Libertinorum, et Cyrenensium, et Alexandrinorum, et eorum qui erant a Cilicia, et Asia, disputantes cum Stephano:
 et non poterant resistere sapientiae, et Spiritui qui loquebatur.
 Tunc summiserunt viros, qui dicerent se audivisse eum dicentem verba blasphemiae in Moysen et in Deum.
 Commoverunt itaque plebem, et seniores, et scribas: et concurrentes rapuerunt eum, et adduxerunt in concilium,
 et statuerunt falsos testes, qui dicerent: Homo iste non cessat loqui verba adversus locum sanctum, et legem:
 audivimus enim eum dicentem quoniam Iesus Nazarenus hic destruet locum istum, et mutabit traditiones quas tradidit nobis Moyses.
 Et intuentes eum omnes qui sedebant in concilio, viderunt faciem eius tamquam faciem angeli.


Caput 7

 Dixit autem princeps sacerdotum: Si haec ita se habent?
 Qui ait: Viri fratres et patres, audite: Deus gloriae apparuit patri nostro Abrahae cum esset in Mesopotamia, priusquam moraretur in Charan,
 et dixit ad illum: Exi de terra tua, et de cognatione tua, et veni in terram quam monstravero tibi.
 Tunc exiit de terra Chaldaeorum, et habitavit in Charan. Et inde, postquam mortuus est pater eius, transtulit illum in terram istam, in qua nunc vos habitatis.
 Et non dedit illi haereditatem in ea, nec passum pedis: sed repromisit dare illi eam in possessionem, et semini eius post ipsum, cum non haberet filium.
 Locutus est autem ei Deus: Quia erit semen eius accola in terra aliena, et servituti eos subiicient, et male tractabunt eos annis quadringentis:
 et gentem cui servierint, iudicabo ego, dixit Dominus: et post haec exibunt, et servient mihi in loco isto.
 Et dedit illi testamentum circumcisionis: et sic genuit Isaac, et circumcidit eum die octavo: et Isaac, Iacob: et Iacob, duodecim patriarchas.
 Et patriarchae aemulantes, Ioseph vendiderunt in Aegyptum: et erat Deus cum eo,
 et eripuit eum ex omnibus tribulationibus eius, et dedit ei gratiam et sapientiam in conspectu pharaonis regis Aegypti: et constituit eum praepositum super Aegyptum, et super omnem domum suam.
 Venit autem fames in universam Aegyptum et Chanaan, et tribulatio magna: et non inveniebant cibos patres nostri.
 Cum audisset autem Iacob esse frumentum in Aegypto, misit patres nostros primum:
 et in secundo cognitus est Ioseph a fratribus suis, et manifestatum est Pharaoni genus eius.
 Mittens autem Ioseph, accersivit Iacob patrem suum et omnem cognationem suam, in animabus septuaginta quinque.
 Et descendit Iacob in Aegyptum: et defunctus est ipse, et patres nostri.
 Et translati sunt in Sichem, et positi sunt in sepulchro, quod emit Abraham pretio argenti a filiis Hemor filii Sichem.
 Cum autem appropinquaret tempus promissionis quam confessus erat Deus Abrahae, crevit populus, et multiplicatus est in Aegypto,
 quoadusque surrexit alius rex in Aegypto, qui non sciebat Ioseph.
 Hic circumveniens genus nostrum, afflixit patres nostros ut exponerent infantes suos, ne vivificarentur.
 Eodem tempore natus est Moyses, et fuit gratus Deo: qui nutritus est tribus mensibus in domo patris sui.
 Exposito autem illo, sustulit eum filia Pharaonis, et nutrivit eum sibi in filium.
 Et eruditus est Moyses omni sapientia Aegyptiorum, et erat potens in verbis et in operibus suis.
 Cum autem impleretur ei quadraginta annorum tempus, ascendit in cor eius ut visitaret fratres suos filios Israel.
 Et cum vidisset quemdam iniuriam patientem, vindicavit illum, et fecit ultionem ei qui iniuriam sustinebat, percusso Aegyptio.
 Existimabat autem intelligere fratres, quoniam Deus per manum ipsius daret salutem illis: at illi non intellexerunt.
 Sequenti vero die apparuit illis litigantibus: et reconciliabat eos in pace, dicens: Viri, fratres estis: ut quid nocetis alterutrum?
 Qui autem iniuriam faciebat proximo, repulit eum, dicens: Quis te constituit principem et iudicem super nos?
 Numquid interficere me tu vis, quemadmodum interfecisti heri Aegyptium?
 Fugit autem Moyses in verbo isto: et factus est advena in terra Madian, ubi generavit filios duos.
 Et expletis annis quadraginta, apparuit illi in deserto montis Sina angelus in igne flammae rubi.
 Moyses autem videns, admiratus est visum. Et accedente illo ut consideraret, facta est ad eum vox Domini, dicens:
 Ego sum Deus patrum tuorum, Deus Abraham, Deus Isaac, et Deus Iacob. Tremefactus autem Moyses, non audebat considerare.
 Dixit autem illi Dominus: Solve calceamentum pedum tuorum: locus enim in quo stas, terra sancta est.
 Videns vidi afflictionem populi mei qui est in Aegypto, et gemitum eorum audivi, et descendi liberare eos. Et nunc veni, et mittam te in Aegyptum.
 Hunc Moysen, quem negaverunt, dicentes: Quis te constituit principem et iudicem? hunc Deus principem et redemptorem misit, cum manu angeli qui apparuit illi in rubo.
 Hic eduxit illos faciens prodigia et signa in terra Aegypti, et in rubro mari, et in deserto annis quadraginta.
 Hic est Moyses, qui dixit filiis Israel: Prophetam suscitabit vobis Deus de fratribus vestris, tamquam me: ipsum audietis.
 Hic est qui fuit in ecclesia in solitudine cum angelo, qui loquebatur ei in monte Sina, et cum patribus nostris: qui accepit verba vitae dare nobis.
 Cui noluerunt obedire patres nostri: sed repulerunt, et aversi sunt cordibus suis in Aegyptum,
 dicentes ad Aaron: Fac nobis deos qui praecedant nos: Moyses enim hic, qui eduxit nos de terra Aegypti, nescimus quid factum sit ei.
 Et vitulum fecerunt in diebus illis, et obtulerunt hostiam simulacro, et laetabantur in operibus manuum suarum.
 Convertit autem Deus, et tradidit eos servire militiae caeli, sicut scriptum est in libro prophetarum: Numquid victimas et hostias obtulistis mihi annis quadraginta in deserto, domus Israel?
 Et suscepistis tabernaculum Moloch, et sidus dei vestri Rempham, figuras quas fecistis adorare eas: et transferam vos trans Babylonem.
 Tabernaculum testimonii fuit cum patribus nostris in deserto, sicut disposuit illis Deus loquens ad Moysen, ut faceret illud secundum formam quam viderat.
 Quod et induxerunt, suscipientes patres nostri cum Iesu in possessionem gentium quas expulit Deus a facie patrum nostrorum, usque in diebus David,
 qui invenit gratiam ante Deum, et petiit ut inveniret tabernaculum Deo Iacob.
 Salomon autem aedificavit illi domum.
 Sed non Excelsus in manufactis habitat, sicut propheta dicit:
 Caelum mihi sedes est: terra autem scabellum pedum meorum. Quam domum aedificabitis mihi? dicit Dominus: aut quis locus requietionis meae est?
 Nonne manus mea fecit haec omnia?
 Dura cervice, et incircumcisis cordibus et auribus, vos semper Spiritui Sancto resistitis: sicut patres vestri, ita et vos.
 Quem prophetarum non sunt persecuti patres vestri? et occiderunt eos qui praenuntiabant de adventu Iusti, cuius vos nunc proditores et homicidae fuistis:
 qui accepistis legem in dispositione angelorum, et non custodistis.
 Audientes autem haec, dissecabantur cordibus suis, et stridebant dentibus in eum.
 Cum autem esset plenus Spiritu Sancto, intendens in caelum, vidit gloriam Dei, et Iesum stantem a dextris Dei. Et ait: Ecce video caelos apertos, et Filium hominis stantem a dextris Dei.
 Exclamantes autem voce magna continuerunt aures suas, et impetum fecerunt unanimiter in eum.
 Et eiicientes eum extra civitatem, lapidabant: et testes deposuerunt vestimenta sua secus pedes adolescentis qui vocabatur Saulus.
 Et lapidabant Stephanum invocantem, et dicentem: Domine Iesu, suscipe spiritum meum.
 Positis autem genibus, clamavit voce magna, dicens: Domine, ne statuas illis hoc peccatum. Et cum hoc dixisset, obdormivit in Domino. Saulus autem erat consentiens neci eius.


Caput 8

 Facta est autem in illa die persecutio magna in ecclesia quae erat Ierosolymis, et omnes dispersi sunt per regiones Iudaeae et Samariae praeter Apostolos.
 Curaverunt autem Stephanum viri timorati, et fecerunt planctum magnum super eum.
 Saulus autem devastabat ecclesiam per domos intrans, et trahens viros ac mulieres, tradebat in custodiam.
 Igitur qui dispersi erant pertransibant, evangelizantes verbum Dei.
 Philippus autem descendens in civitatem Samariae, praedicabant illis Christum.
 Intendebant autem turbae his quae a Philippo dicebantur, unanimiter audientes, et videntes signa quae faciebat.
 Multi enim eorum qui habebant spiritus immundos, clamantes voce magna exibant. Multi autem paralytici et claudi curati sunt.
 Factum est ergo gaudium magnum in illa civitate.
 Vir autem quidam nomine Simon, qui ante fuerat in civitate magus, seducens gentem Samariae, dicens se esse aliquem magnum:
 cui auscultabant omnes a minimo usque ad maximum, dicentes: Hic est virtus Dei, quae vocatur magna.
 Attendebant autem eum: propter quod multo tempore magiis suis dementasset eos.
 Cum vero credidissent Philippo evangelizanti de regno Dei, in nomine Iesu Christi baptizabantur viri ac mulieres.
 Tunc Simon et ipse credidit: et cum baptizatus esset, adhaerebat Philippo. Videns etiam signa et virtutes maximas fieri, stupens admirabatur.
 Cum autem audissent Apostoli qui erant Ierosolymis, quod recepisset Samaria verbum Dei, miserunt ad eos Petrum et Ioannem.
 Qui cum venissent, oraverunt pro ipsis ut acciperent Spiritum Sanctum:
 nondum enim in quemquam illorum venerat, sed baptizati tantum erant in nomine Domini Iesu.
 Tunc imponebant manus super illos, et accipiebant Spiritum Sanctum.
 Cum vidisset autem Simon quia per impositionem manus Apostolorum daretur Spiritus Sanctus, obtulit eis pecuniam,
 dicens: Date et mihi hanc potestatem, ut cuicumque imposuero manus, accipiat Spiritum Sanctum. Petrus autem dixit ad eum:
 Pecunia tua tecum sit in perditionem: quoniam donum Dei existimasti pecunia possideri.
 Non est tibi pars neque sors in sermone isto: cor enim tuum non est rectum coram Deo.
 Poenitentiam itaque age ab hac nequitia tua: et roga Deum, si forte remittatur tibi haec cogitatio cordis tui.
 In felle enim amaritudinis, et obligatione iniquitatis, video te esse.
 Respondens autem Simon, dixit: Precamini vos pro me ad Dominum, ut nihil veniat super me horum quae dixistis.
 Et illi quidem testificati, et locuti verbum Domini, redibant Ierosolymam, et multis regionibus Samaritanorum evangelizabant.
 Angelus autem Domini locutus est ad Philippum, dicens: Surge, et vade contra meridianum, ad viam quae descendit ab Ierusalem in Gazam: haec est deserta.
 Et surgens abiit. Et ecce vir Aethiops, eunuchus, potens Candacis reginae Aethiopum, qui erat super omnes gazas eius, venerat adorare in Ierusalem:
 et revertebatur sedens super currum suum, legensque Isaiam prophetam.
 Dixit autem Spiritus Philippo: Accede, et adiunge te ad currum istum.
 Accurrens autem Philippus, audivit eum legentem Isaiam prophetam, et dixit: Putasne intelligis quae legis?
 Qui ait: Et quomodo possum, si non aliquis ostenderit mihi? Rogavitque Philippum ut ascenderet, et sederet secum.
 Locus autem Scripturae quem legebat, erat hic: Tamquam ovis ad occisionem ductus est: et sicut agnus coram tondente se, sine voce, sic non aperuit os suum.
 In humilitate iudicium eius sublatum est. Generationem eius quis enarrabit? quoniam tolletur de terra vita eius.
 Respondens autem eunuchus Philippo, dixit: Obsecro te, de quo propheta dicit hoc? de se, an de alio aliquo?
 Aperiens autem Philippus os suum, et incipiens a Scriptura ista, evangelizavit illi Iesum.
 Et dum irent per viam, venerunt ad quamdam aquam: et ait eunuchus: Ecce aqua: quid prohibet me baptizari?
 Dixit autem Philippus: Si credis ex toto corde, licet. Et respondens ait: Credo Filium Dei esse Iesum Christum.
 Et iussit stare currum: et descenderunt uterque in aquam, Philippus et eunuchus, et baptizavit eum.
 Cum autem ascendissent de aqua, Spiritus Domini rapuit Philippum, et amplius non vidit eum eunuchus. Ibat autem per viam suam gaudens.
 Philippus autem inventus est in Azoto, et pertransiens evangelizabat civitatibus cunctis, donec veniret Caesaream.


Caput 9

 Saulus autem adhuc spirans minarum et caedis in discipulos Domini, accessit ad principem sacerdotum,
 et petiit ab eo epistolas in Damascum ad synagogas: ut si quos invenisset huius viae viros ac mulieres, vinctos perduceret in Ierusalem.
 Et cum iter faceret, contigit ut appropinquaret Damasco: et subito circumfulsit eum lux de caelo.
 Et cadens in terram audivit vocem dicentem sibi: Saule, Saule, quid me persequeris?
 Qui dixit: Quis es, domine? Et ille: Ego sum Iesus, quem tu persequeris: durum est tibi contra stimulum calcitrare.
 Et tremens ac stupens dixit: Domine, quid me vis facere?
 Et Dominus ad eum: Surge, et ingredere civitatem, et ibi dicetur tibi quid te oporteat facere. Viri autem illi qui comitabantur cum eo, stabant stupefacti, audientes quidem vocem, neminem autem videntes.
 Surrexit autem Saulus de terra, apertisque oculis nihil videbat. Ad manus autem illum trahentes, introduxerunt Damascum.
 Et erat ibi tribus diebus non videns, et non manducavit, neque bibit.
 Erat autem quidam discipulus Damasci, nomine Ananias: et dixit ad illum in visu Dominus: Anania. At ille ait: Ecce ego, Domine.
 Et Dominus ad eum: Surge, et vade in vicum qui vocatur Rectus: et quaere in domo Iudae Saulum nomine Tarsensem: ecce enim orat.
 (Et vidit virum Ananiam nomine, introeuntem, et imponentem sibi manus ut visum recipiat.)
 Respondit autem Ananias: Domine, audivi a multis de viro hoc, quanta mala fecerit sanctis tuis in Ierusalem:
 et hic habet potestatem a principibus sacerdotum alligandi omnes qui invocant nomen tuum.
 Dixit autem ad eum Dominus: Vade, quoniam vas electionis est mihi iste, ut portet nomen meum coram gentibus, et regibus, et filiis Israel.
 Ego enim ostendam illi quanta oporteat eum pro nomine meo pati.
 Et abiit Ananias, et introivit in domum: et imponens ei manus, dixit: Saule frater, Dominus misit me Iesus, qui apparuit tibi in via qua veniebas, ut videas, et implearis Spiritu Sancto.
 Et confestim ceciderunt ab oculis eius tamquam squamae, et visum recepit: et surgens baptizatus est.
 Et cum accepisset cibum, confortatus est. Fuit autem cum discipulis qui erant Damasci per dies aliquot.
 Et continuo in synagogis praedicabat Iesum, quoniam hic est Filius Dei.
 Stupebant autem omnes qui audiebant, et dicebant: Nonne hic est qui expugnabat in Ierusalem eos qui invocabant nomen istud: et huc ad hoc venit, ut vinctos illos duceret ad principes sacerdotum?
 Saulus autem multo magis convalescebat, et confundebat Iudaeos qui habitabant Damasci, affirmans quoniam hic est Christus.
 Cum autem implerentur dies multi, consilium fecerunt in unum Iudaei ut eum interficerent.
 Notae autem factae sunt Saulo insidiae eorum. Custodiebant autem et portas die ac nocte, ut eum interficerent.
 Accipientes autem eum discipuli nocte, per murum dimiserunt eum, submittentes in sporta.
 Cum autem venisset in Ierusalem, tentabat se iungere discipulis, et omnes timebant eum, non credentes quod esset discipulus.
 Barnabas autem apprehensum illum duxit ad Apostolos: et narravit illis quomodo in via vidisset Dominum, et quia locutus est ei, et quomodo in Damasco fiducialiter egerit in nomine Iesu.
 Et erat cum illis intrans et exiens in Ierusalem, et fiducialiter agens in nomine Domini.
 Loquebatur quoque gentibus, et disputabat cum Graecis: illi autem quaerebant occidere eum.
 Quod cum cognovissent fratres, deduxerunt eum Caesaream, et dimiserunt Tarsum.
 Ecclesia quidem per totam Iudaeam, et Galilaeam, et Samariam habebat pacem, et aedificabatur ambulans in timore Domini, et consolatione Sancti Spiritus replebatur.
 Factum est autem, ut Petrus dum pertransiret universos, deveniret ad sanctos qui habitabant Lyddae.
 Invenit autem ibi hominem quemdam, nomine Aeneam, ab annis octo iacentem in grabato, qui erat paralyticus.
 Et ait illi Petrus: Aenea, sanat te Dominus Iesus Christus: surge, et sterne tibi. Et continuo surrexit.
 Et viderunt eum omnes qui habitabant Lyddae et Saronae: qui conversi sunt ad Dominum.
 In Ioppe autem fuit quaedam discipula, nomine Tabitha, quae interpretata dicitur Dorcas. Haec erat plena operibus bonis et eleemosynis quas faciebat.
 Factum est autem in diebus illis ut infirmata moreretur. Quam cum lavissent, posuerunt eam in coenaculo.
 Cum autem prope esset Lydda ad Ioppen, discipuli, audientes quia Petrus esset in ea, miserunt duos viros ad eum, rogantes: Ne pigriteris venire ad nos.
 Exsurgens autem Petrus, venit cum illis. Et cum advenisset, duxerunt illum in coenaculum: et circumsteterunt illum omnes viduae flentes, et ostendentes ei tunicas et vestes quas faciebat illis Dorcas.
 Eiectis autem omnibus foras, Petrus ponens genua oravit: et conversus ad corpus, dixit: Tabitha, surge. At illa aperuit oculos suos: et viso Petro, resedit.
 Dans autem illi manum, erexit eam. Et cum vocasset sanctos et viduas, assignavit eam vivam.
 Notum autem factum est per universam Ioppen: et crediderunt multi in Domino.
 Factum est autem ut dies multos moraretur in Ioppe, apud Simonem quemdam coriarium.


Caput 10

 Vir autem quidam erat in Caesarea, nomine Cornelius, centurio cohortis quae dicitur Italica,
 religiosus, ac timens Deum cum omni domo sua, faciens eleemosynas multas plebi, et deprecans Deum semper.
 Is vidit in visu manifeste, quasi hora diei nona, angelum Dei introeuntem ad se, et dicentem sibi: Corneli.
 At ille intuens eum, timore correptus, dixit: Quid est, domine? Dixit autem illi: Orationes tuae et eleemosynae tuae ascenderunt in memoriam in conspectu Dei.
 Et nunc mitte viros in Ioppen, et accersi Simonem quemdam, qui cognominatur Petrus:
 hic hospitatur apud Simonem quemdam coriarium, cuius est domus iuxta mare: hic dicet tibi quid te oporteat facere.
 Et cum discessisset angelus qui loquebatur illi, vocavit duos domesticos suos, et militem metuentem Dominum ex his qui illi parebant.
 Quibus cum narrasset omnia, misit illos in Ioppen.
 Postera autem die, iter illis facientibus, et appropinquantibus civitati, ascendit Petrus in superiora ut oraret circa horam sextam.
 Et cum esuriret, voluit gustare. Parantibus autem illis, cecidit super eum mentis excessus:
 et vidit caelum apertum, et descendens vas quoddam, velut linteum magnum, quatuor initiis submitti de caelo in terram,
 in quo erant omnia quadrupedia, et serpentia terrae, et volatilia caeli.
 Et facta est vox ad eum: Surge, Petre: occide, et manduca.
 Ait autem Petrus: Absit Domine, quia numquam manducavi omne commune et immundum.
 Et vox iterum secundo ad eum: Quod Deus purificavit, tu commune ne dixeris.
 Hoc autem factum est per ter: et statim receptum est vas in caelum.
 Et dum intra se haesitaret Petrus quidnam esset visio quam vidisset, ecce viri qui missi erant a Cornelio, inquirentes domum Simonis astiterunt ad ianuam.
 Et cum vocassent, interrogabant, si Simon qui cognominatur Petrus illic haberet hospitium.
 Petro autem cogitante de visione, dixit Spiritus ei: Ecce viri tres quaerunt te.
 Surge itaque, descende, et vade cum eis nihil dubitans: quia ego misi illos.
 Descendens autem Petrus ad viros, dixit: Ecce ego sum, quem quaeritis: quae causa est, propter quam venistis?
 Qui dixerunt: Cornelius centurio, vir iustus et timens Deum, et testimonium habens ab universa gente Iudaeorum, responsum accepit ab angelo sancto accersire te in domum suam, et audire verba abs te.
 Introducens ergo eos, recepit hospitio. Sequenti autem die, surgens profectus est cum illis, et quidam ex fratribus ab Ioppe comitati sunt eum.
 Altera autem die introivit Caesaream. Cornelius vero exspectabat illos, convocatis cognatis suis et necessariis amicis.
 Et factum est cum introisset Petrus, obvius venit ei Cornelius, et procidens ad pedes eius adoravit.
 Petrus vero elevavit eum, dicens: Surge: et ego ipse homo sum.
 Et loquens cum illo intravit, et invenit multos qui convenerant:
 dixitque ad illos: Vos scitis quomodo abominatum sit viro Iudaeo coniungi aut accedere ad alienigenam: sed mihi ostendit Deus neminem communem aut immundum dicere hominem.
 Propter quod sine dubitatione veni accersitus. Interrogo ergo, quam ob causam accersistis me?
 Et Cornelius ait: A nudiusquarta die usque ad hanc horam, orans eram hora nona in domo mea, et ecce vir stetit ante me in veste candida, et ait:
 Corneli, exaudita est oratio tua, et eleemosynae tuae commemoratae sunt in conspectu Dei.
 Mitte ergo in Ioppen, et accersi Simonem qui cognominatur Petrus: hic hospitatur in domo Simonis coriarii iuxta mare.
 Confestim ergo misi ad te: et tu benefecisti veniendo. Nunc ergo omnes nos in conspectu tuo adsumus audire omnia quaecumque tibi praecepta sunt a Domino.
 Aperiens autem Petrus os suum, dixit: In veritate comperi quia non est personarum acceptor Deus;
 sed in omni gente qui timet eum, et operatur iustitiam, acceptus est illi.
 Verbum misit Deus filiis Israel, annuntians pacem per Iesum Christum (hic est omnium Dominus).
 Vos scitis quod factum est verbum per universam Iudaeam: incipiens enim a Galilaea post baptismum quod praedicavit Ioannes,
 Iesum a Nazareth: quomodo unxit eum Deus Spiritu Sancto, et virtute, qui pertransiit benefaciendo, et sanando omnes oppressos a diabolo, quoniam Deus erat cum illo.
 Et nos testes sumus omnium quae fecit in regione Iudaeorum, et Ierusalem, quem occiderunt suspendentes in ligno.
 Hunc Deus suscitavit tertia die, et dedit eum manifestum fieri,
 non omni populo, sed testibus praeordinatis a Deo: nobis, qui manducavimus et bibimus cum illo postquam resurrexit a mortuis.
 Et praecepit nobis praedicare populo, et testificari, quia ipse est qui constitutus est a Deo iudex vivorum et mortuorum.
 Huic omnes prophetae testimonium perhibent remissionem peccatorum accipere per nomen eius omnes qui credunt in eum.
 Adhuc loquente Petro verba haec, cecidit Spiritus Sanctus super omnes qui audiebant verbum.
 Et obstupuerunt ex circumcisione fideles qui venerant cum Petro, quia et in nationes gratia Spiritus Sancti effusa est.
 Audiebant enim illos loquentes linguis, et magnificantes Deum.
 Tunc respondit Petrus: Numquid aquam quis prohibere potest ut non baptizentur hi qui Spiritum Sanctum acceperunt sicut et nos?
 Et iussit eos baptizari in nomine Domini Iesu Christi. Tunc rogaverunt eum ut maneret apud eos aliquot diebus.


Caput 11

 Audierunt autem Apostoli et fratres qui erant in Iudaea, quoniam et gentes receperunt verbum Dei.
 Cum autem ascendisset Petrus Ierosolymam, disceptabant adversus illum qui erant ex circumcisione,
 dicentes: Quare introisti ad viros praeputium habentes, et manducasti cum illis?
 Incipiens autem Petrus exponebat illis ordinem, dicens:
 Ego eram in civitate Ioppe orans, et vidi in excessu mentis visionem, descendens vas quoddam velut linteum magnum quatuor initiis summitti de caelo, et venit usque ad me.
 In quod intuens considerabam, et vidi quadrupedia terrae, et bestias, et reptilia, et volatilia caeli.
 Audivi autem et vocem dicentem mihi: Surge, Petre: occide, et manduca.
 Dixi autem: Nequaquam Domine: quia commune aut immundum numquam introivit in os meum.
 Respondit autem vox secundo de caelo: Quae Deus mundavit, tu ne commune dixeris.
 Hoc autem factum est per ter: et recepta sunt omnia rursum in caelum.
 Et ecce viri tres confestim astiterunt in domo in qua eram, missi a Caesarea ad me.
 Dixit autem Spiritus mihi ut irem cum illis, nihil haesitans. Venerunt autem mecum et sex fratres isti, et ingressi sumus in domum viri.
 Narravit autem nobis quomodo vidisset angelum in domo sua, stantem et dicentem sibi: Mitte in Ioppen, et accersi Simonem qui cognominatur Petrus,
 qui loquetur tibi verba in quibus salvus eris tu, et universa domus tua.
 Cum autem coepissem loqui, cecidit Spiritus Sanctus super eos, sicut et in nos in initio.
 Recordatus sum autem verbi Domini, sicut dicebat: Ioannes quidem baptizavit aqua, vos autem baptizabimini Spiritu Sancto.
 Si ergo eamdem gratiam dedit illis Deus, sicut et nobis qui credidimus in Dominum Iesum Christum: ego quis eram, qui possem prohibere Deum?
 His auditis, tacuerunt: et glorificaverunt Deum, dicentes: Ergo et gentibus poenitentiam dedit Deus ad vitam.
 Et illi quidem qui dispersi fuerant a tribulatione quae facta fuerat sub Stephano, perambulaverunt usque Phoenicen, et Cyprum, et Antiochiam, nemini loquentes verbum, nisi solis Iudaeis.
 Erant autem quidam ex eis viri Cyprii et Cyrenaei, qui cum introissent Antiochiam, loquebantur et ad Graecos, annuntiantes Dominum Iesum.
 Et erat manus Domini cum eis: multusque numerus credentium conversus est ad Dominum.
 Pervenit autem sermo ad aures ecclesiae quae erat Ierosolymis super istis: et miserunt Barnabam usque ad Antiochiam.
 Qui cum pervenisset, et vidisset gratiam Dei, gavisus est: et hortabatur omnes in proposito cordis permanere in Domino:
 quia erat vir bonus, et plenus Spiritu Sancto, et fide. Et apposita est multa turba Domino.
 Profectus est autem Barnabas Tarsum, ut quaereret Saulum: quem cum invenisset, perduxit Antiochiam.
 Et annum totum conversati sunt ibi in ecclesia: et docuerunt turbam multam, ita ut cognominarentur primum Antiochiae discipuli, christiani.
 In his autem diebus supervenerunt ab Ierosolymis prophetae Antiochiam:
 et surgens unus ex eis nomine Agabus, significabat per spiritum famem magnam futuram in universo orbe terrarum, quae facta est sub Claudio.
 Discipuli autem, prout quis habebat, proposuerunt singuli in ministerium mittere habitantibus in Iudaea fratribus:
 quod et fecerunt, mittentes ad seniores per manus Barnabae et Sauli.


Caput 12

 Eodem autem tempore misit Herodes rex manus, ut affligeret quosdam de ecclesia.
 Occidit autem Iacobum fratrem Ioannis gladio.
 Videns autem quia placeret Iudaeis, apposuit ut apprehenderet et Petrum. Erant autem dies Azymorum.
 Quem cum apprehendisset, misit in carcerem, tradens quatuor quaternionibus militum custodiendum, volens post Pascha producere eum populo.
 Et Petrus quidem servabatur in carcere. Oratio autem fiebat sine intermissione ab ecclesia ad Deum pro eo.
 Cum autem producturus eum esset Herodes, in ipsa nocte erat Petrus dormiens inter duos milites, vinctus catenis duabus: et custodes ante ostium custodiebant carcerem.
 Et ecce angelus Domini astitit, et lumen refulsit in habitaculo: percussoque latere Petri, excitavit eum, dicens: Surge velociter. Et ceciderunt catenae de manibus eius.
 Dixit autem angelus ad eum: Praecingere, et calcea te caligas tuas. Et fecit sic. Et dixit illi: Circumda tibi vestimentum tuum, et sequere me.
 Et exiens sequebatur eum, et nesciebat quia verum est, quod fiebat per angelum: existimabat autem se visum videre.
 Transeuntes autem primam et secundam custodiam, venerunt ad portam ferream, quae ducit ad civitatem: quae ultro aperta est eis. Et exeuntes processerunt vicum unum: et continuo discessit angelus ab eo.
 Et Petrus ad se reversus, dixit: Nunc scio vere quia misit Dominus angelum suum, et eripuit me de manu Herodis, et de omni exspectatione plebis Iudaeorum.
 Consideransque venit ad domum Mariae matris Ioannis, qui cognominatus est Marcus, ubi erant multi congregati, et orantes.
 Pulsante autem eo ostium ianuae, processit puella ad audiendum, nomine Rhode.
 Et ut cognovit vocem Petri, prae gaudio non aperuit ianuam, sed intro currens nuntiavit stare Petrum ante ianuam.
 At illi dixerunt ad eam: Insanis. Illa autem affirmabat sic se habere. Illi autem dicebant: Angelus eius est.
 Petrus autem perseverabat pulsans. Cum autem aperuissent, viderunt eum, et obstupuerunt.
 Annuens autem eis manu ut tacerent, narravit quomodo Dominus eduxisset eum de carcere, dixitque: Nuntiate Iacobo et fratribus haec. Et egressus abiit in alium locum.
 Facta autem die, erat non parva turbatio inter milites, quidnam factum esset de Petro.
 Herodes autem cum requisisset eum et non invenisset, inquisitione facta de custodibus, iussit eos duci: descendensque a Iudaea in Caesaream, ibi commoratus est.
 Erat autem iratus Tyriis et Sidoniis. At illi unanimes venerunt ad eum, et persuaso Blasto, qui erat super cubiculum regis, postulabant pacem, eo quod alerentur regiones eorum ab illo.
 Statuto autem die Herodes vestitus veste regia sedit pro tribunali, et concionabatur ad eos.
 Populus autem acclamabat: Dei voces, et non hominis.
 Confestim autem percussit eum angelus Domini, eo quod non dedisset honorem Deo: et consumptus a vermibus, expiravit.
 Verbum autem Domini crescebat, et multiplicabatur.
 Barnabas autem et Saulus reversi sunt ab Ierosolymis expleto ministerio assumpto Ioanne, qui cognominatus est Marcus.


Caput 13

 Erant autem in ecclesia quae erat Antiochiae, prophetae et doctores, in quibus Barnabas, et Simon qui vocabatur Niger, et Lucius Cyrenensis, et Manahen, qui erat Herodis Tetrarchae collactaneus, et Saulus.
 Ministrantibus autem illis Domino, et ieiunantibus, dixit illis Spiritus Sanctus: Segregate mihi Saulum et Barnabam in opus ad quod assumpsi eos.
 Tunc ieiunantes et orantes, imponentesque eis manus, dimiserunt illos.
 Et ipsi quidem missi a Spiritu Sancto abierunt Seleuciam: et inde navigaverunt Cyprum.
 Et cum venissent Salaminam, praedicabant verbum Dei in synagogis Iudaeorum. Habebant autem et Ioannem in ministerio.
 Et cum perambulassent universam insulam usque Paphum, invenerunt quemdam virum magum pseudoprophetam, Iudaeum, cui nomen erat Bariesu,
 qui erat cum proconsule Sergio Paulo viro prudente. Hic, accersitis Barnaba et Saulo, desiderabat audire verbum Dei.
 Resistebat autem illis Elymas magus (sic enim interpretatur nomen eius), quaerens avertere proconsulem a fide.
 Saulus autem, qui et Paulus, repletus Spiritu Sancto, intuens in eum,
 dixit: O plene omni dolo et omni fallacia, fili diaboli, inimice omnis iustitiae, non desinis subvertere vias Domini rectas.
 Et nunc ecce manus Domini super te, et eris caecus, non videns solem usque ad tempus. Et confestim cecidit in eum caligo et tenebrae: et circuiens quaerebat qui ei manum daret.
 Tunc proconsul cum vidisset factum, credidit admirans super doctrina Domini.
 Et cum a Papho navigassent Paulus et qui cum eo erant, venerunt Pergen Pamphyliae. Ioannes autem discedens ab eis, reversus est Ierosolymam.
 Illi vero pertranseuntes Pergen, venerunt Antiochiam Pisidiae: et ingressi synagogam die sabbatorum, sederunt.
 Post lectionem autem legis et prophetarum, miserunt principes synagogae ad eos, dicentes: Viri fratres, si quis est in vobis sermo exhortationis ad plebem, dicite.
 Surgens autem Paulus, et manu silentium indicens, ait: Viri Israelitae, et qui timetis Deum, audite:
 Deus plebis Israel elegit patres nostros, et plebem exaltavit cum essent incolae in terra Aegypti, et in brachio excelso eduxit eos ex ea,
 et per quadraginta annorum tempus mores eorum sustinuit in deserto.
 Et destruens gentes septem in terra Chanaan, sorte distribuit eis terram eorum,
 quasi post quadringentos et quinquaginta annos: et post haec dedit iudices, usque ad Samuel prophetam.
 Et exinde postulaverunt regem: et dedit illis Deus Saul filium Cis, virum de tribu Beniamin, annis quadraginta:
 et amoto illo, suscitavit illis David regem: cui testimonium perhibens, dixit: Inveni David filium Iesse, virum secundum cor meum, qui faciet omnes voluntates meas.
 Huius Deus ex semine secundum promissionem eduxit Israel salvatorem Iesum,
 praedicante Ioanne ante faciem adventus eius baptismum poenitentiae omni populo Israel.
 Cum impleret autem Ioannes cursum suum, dicebat: Quem me arbitramini esse, non sum ego: sed ecce venit post me, cuius non sum dignus calceamenta pedum solvere.
 Viri fratres, filii generis Abraham, et qui in vobis timent Deum, vobis verbum salutis huius missum est.
 Qui enim habitabant Ierusalem, et principes eius hunc ignorantes, et voces prophetarum quae per omne sabbatum leguntur, iudicantes impleverunt,
 et nullam causam mortis invenientes in eo, petierunt a Pilato ut interficerent eum.
 Cumque consummassent omnia quae de eo scripta erant, deponentes eum de ligno, posuerunt eum in monumento.
 Deus vero suscitavit eum a mortuis tertia die: qui visus est per dies multos his
 qui simul ascenderant cum eo de Galilaea in Ierusalem: qui usque nunc sunt testes eius ad plebem.
 Et nos vobis annuntiamus eam, quae ad patres nostros repromissio facta est:
 quoniam hanc Deus adimplevit filiis nostris resuscitans Iesum, sicut et in psalmo secundo scriptum est: Filius meus es tu, ego hodie genui te.
 Quod autem suscitavit eum a mortuis, amplius iam non reversurum in corruptionem, ita dixit: Quia dabo vobis sancta David fidelia.
 Ideoque et alias dicit: Non dabis sanctum tuum videre corruptionem.
 David enim in sua generatione cum administrasset, voluntati Dei dormivit: et appositus est ad patres suos, et vidit corruptionem.
 Quem vero Deus suscitavit a mortuis, non vidit corruptionem.
 Notum igitur sit vobis, viri fratres, quia per hunc vobis remissio peccatorum annuntiatur, et ab omnibus quibus non potuistis in lege Moysi iustificari,
 in hoc omnis qui credit, iustificatur.
 Videte ergo ne superveniat vobis quod dictum est in prophetis:
 Videte contemptores, et admiramini, et disperdimini: quia opus operor ego in diebus vestris, opus quod non credetis, si quis enarraverit vobis.
 Exeuntibus autem illis rogabant ut sequenti sabbato loquerentur sibi verba haec.
 Cumque dimissa esset synagoga, secuti sunt multi Iudaeorum, et colentium advenarum, Paulum et Barnabam: qui loquentes suadebant eis ut permanerent in gratia Dei.
 Sequenti vero sabbato pene universa civitas convenit audire verbum Dei.
 Videntes autem turbas Iudaei, repleti sunt zelo, et contradicebant his quae a Paulo dicebantur, blasphemantes.
 Tunc constanter Paulus et Barnabas dixerunt: Vobis oportebat primum loqui verbum Dei: sed quoniam repellitis illud, et indignos vos iudicatis aeternae vitae, ecce convertimur ad gentes.
 Sic enim praecepit nobis Dominus: Posui te in lucem gentium, ut sis in salutem usque ad extremum terrae.
 Audientes autem gentes, gavisae sunt, et glorificabant verbum Domini: et crediderunt quotquot erant praeordinati ad vitam aeternam.
 Disseminabatur autem verbum Domini per universam regionem.
 Iudaei autem concitaverunt mulieres religiosas et honestas, et primos civitatis, et excitaverunt persecutionem in Paulum et Barnabam: et eiecerunt eos de finibus suis.
 At illi excusso pulvere pedum in eos, venerunt Iconium.
 Discipuli quoque replebantur gaudio, et Spiritu Sancto.


Caput 14

 Factum est autem Iconii, ut simul introirent in synagogam Iudaeorum, et loquerentur, ita ut crederet Iudaeorum et Graecorum copiosa multitudo.
 Qui vero increduli fuerunt Iudaei, suscitaverunt et ad iracundiam concitaverunt animas gentium adversus fratres.
 Multo igitur tempore demorati sunt, fiducialiter agentes in Domino, testimonium perhibente verbo gratiae suae, dante signa et prodigia fieri per manus eorum.
 Divisa est autem multitudo civitatis: et quidam quidem erant cum Iudaeis, quidam vero cum Apostolis.
 Cum autem factus esset impetus gentilium et Iudaeorum cum principibus suis, ut contumeliis afficerent, et lapidarent eos,
 intelligentes confugerunt ad civitates Lycaoniae Lystram et Derben, et universam in circuitu regionem, et ibi evangelizantes erant.
 Et quidam vir Lystris infirmus pedibus sedebat, claudus ex utero matris suae, qui numquam ambulaverat.
 Hic audivit Paulum loquentem. Qui intuitus eum, et videns quia fidem haberet ut salvus fieret,
 dixit magna voce: Surge super pedes tuos rectus. Et exilivit, et ambulabat.
 Turbae autem cum vidissent quod fecerat Paulus, levaverunt vocem suam lycaonice, dicentes: Dii similes facti hominibus descenderunt ad nos.
 Et vocabant Barnabam Iovem, Paulum vero Mercurium: quoniam ipse erat dux verbi.
 Sacerdos quoque Iovis, qui erat ante civitatem, tauros et coronas ante ianuas afferens, cum populis volebat sacrificare.
 Quod ubi audierunt Apostoli, Barnabas et Paulus, conscissis tunicis suis exilierunt in turbas, clamantes
 et dicentes: Viri, quid haec facitis? et nos mortales sumus, similes vobis homines, annuntiantes vobis ab his vanis converti ad Deum vivum, qui fecit caelum, et terram, et mare, et omnia quae in eis sunt:
 qui in praeteritis generationibus dimisit omnes gentes ingredi vias suas.
 Et quidem non sine testimonio semetipsum reliquit benefaciens de caelo, dans pluvias et tempora fructifera, implens cibo et laetitia corda nostra.
 Et haec dicentes, vix sedaverunt turbas ne sibi immolarent.
 Supervenerunt autem quidam ab Antiochia et Iconio Iudaei: et persuasis turbis, lapidantesque Paulum, traxerunt extra civitatem, existimantes eum mortuum esse.
 Circumdantibus autem eum discipulis, surgens intravit civitatem, et postera die profectus est cum Barnaba in Derben.
 Cumque evangelizassent civitati illi, et docuissent multos, reversi sunt Lystram, et Iconium, et Antiochiam,
 confirmantes animas discipulorum, exhortantesque ut permanerent in fide: et quoniam per multas tribulationes oportet nos intrare in regnum Dei.
 Et cum constituissent illis per singulas ecclesias presbyteros, et orassent cum ieiunationibus, commendaverunt eos Domino, in quem crediderunt.
 Transeuntesque Pisidiam, venerunt in Pamphyliam,
 et loquentes verbum Domini in Perge, descenderunt in Attaliam:
 et inde navigaverunt Antiochiam, unde erant traditi gratiae Dei in opus quod compleverunt.
 Cum autem venissent, et congregassent ecclesiam, retulerunt quanta fecisset Deus cum illis, et quia aperuisset gentibus ostium fidei.
 Morati sunt autem tempus non modicum cum discipulis.


Caput 15

 Et quidam descendentes de Iudaea docebant fratres: Quia nisi circumcidamini secundum morem Moysi, non potestis salvari.
 Facta ergo seditione non minima Paulo et Barnabae adversus illos, statuerunt ut ascenderent Paulus et Barnabas, et quidam alii ex aliis ad Apostolos et presbyteros in Ierusalem super hac quaestione.
 Illi ergo deducti ab ecclesia pertransibant Phoenicen et Samariam, narrantes conversionem gentium: et faciebant gaudium magnum omnibus fratribus.
 Cum autem venissent Ierosolymam, suscepti sunt ab ecclesia, et ab Apostolis et senioribus, annuntiantes quanta Deus fecisset cum illis.
 Surrexerunt autem quidam de haeresi pharisaeorum, qui crediderunt, dicentes quia oportet circumcidi eos, praecipere quoque servare legem Moysi.
 Conveneruntque Apostoli et seniores videre de verbo hoc.
 Cum autem magna conquisitio fieret, surgens Petrus dixit ad eos: Viri fratres, vos scitis quoniam ab antiquis diebus Deus in nobis elegit, per os meum audire gentes verbum Evangelii et credere.
 Et qui novit corda Deus, testimonium perhibuit, dans illis Spiritum Sanctum, sicut et nobis,
 et nihil discrevit inter nos et illos, fide purificans corda eorum.
 Nunc ergo quid tentatis Deum, imponere iugum super cervices discipulorum quod neque patres nostri, neque nos portare potuimus?
 sed per gratiam Domini Iesu Christi credimus salvari, quemadmodum et illi.
 Tacuit autem omnis multitudo: et audiebant Barnabam et Paulum narrantes quanta Deus fecisset signa et prodigia in gentibus per eos.
 Et postquam tacuerunt, respondit Iacobus, dicens: Viri fratres, audite me.
 Simon narravit quemadmodum primum Deus visitavit sumere ex gentibus populum nomini suo.
 Et huic concordant verba prophetarum: sicut scriptum est:
 Post haec revertar, et reaedificabo tabernaculum David quod decidit: et diruta eius reaedificabo, et erigam illud:
 ut requirant ceteri hominum Dominum, et omnes gentes super quas invocatum est nomen meum, dicit Dominus faciens haec.
 Notum a saeculo est Domino opus suum.
 Propter quod ego iudico non inquietari eos qui ex gentibus convertuntur ad Deum,
 sed scribere ad eos ut abstineant se a contaminationibus simulacrorum, et fornicatione, et suffocatis, et sanguine.
 Moyses enim a temporibus antiquis habet in singulis civitatibus qui eum praedicent in synagogis, ubi per omne sabbatum legitur.
 Tunc placuit Apostolis et senioribus cum omni ecclesia eligere viros ex eis, et mittere Antiochiam cum Paulo et Barnaba: Iudam, qui cognominabatur Barsabas, et Silam, viros primos in fratribus:
 scribentes per manus eorum: Apostoli et seniores fratres, his qui sunt Antiochiae, et Syriae, et Ciliciae, fratribus ex gentibus, salutem.
 Quoniam audivimus quia quidam ex nobis exeuntes, turbaverunt vos verbis, evertentes animas vestras, quibus non mandavimus,
 placuit nobis collectis in unum eligere viros, et mittere ad vos cum carissimis nostris Barnaba et Paulo,
 hominibus qui tradiderunt animas suas pro nomine Domini nostri Iesu Christi.
 Misimus ergo Iudam et Silam, qui et ipsi vobis verbis referent eadem.
 Visum est enim Spiritui Sancto et nobis nihil ultra imponere vobis oneris quam haec necessaria:
 ut abstineatis vos ab immolatis simulacrorum, et sanguine, et suffocato, et fornicatione: a quibus custodientes vos, bene agetis. Valete.
 Illi ergo dimissi, descenderunt Antiochiam: et congregata multitudine tradiderunt epistolam.
 Quam cum legissent, gavisi sunt super consolatione.
 Iudas autem et Silas, et ipsi cum essent prophetae, verbo plurimo consolati sunt fratres, et confirmaverunt.
 Facto autem ibi aliquanto tempore, dimissi sunt cum pace a fratribus ad eos qui miserant illos.
 Visum est autem Silae ibi remanere: Iudas autem solus abiit Ierusalem.
 Paulus autem et Barnabas demorabantur Antiochiae, docentes et evangelizantes cum aliis pluribus verbum Domini.
 Post aliquot autem dies, dixit ad Barnabam Paulus: Revertentes visitemus fratres per universas civitates in quibus praedicavimus verbum Domini, quomodo se habeant.
 Barnabas autem volebat secum assumere et Ioannem, qui cognominabatur Marcus.
 Paulus autem rogabat eum (ut qui discessisset ab eis de Pamphylia, et non isset cum eis in opus) non debere recipi.
 Facta est autem dissensio, ita ut discederent ab invicem, et Barnabas quidem, assumpto Marco, navigaret Cyprum.
 Paulus vero, electo Sila, profectus est, traditus gratiae Dei a fratribus.
 Perambulabat autem Syriam et Ciliciam, confirmans ecclesias: praecipiens custodire praecepta Apostolorum et seniorum.


Caput 16

 Pervenit autem Derben et Lystram. Et ecce discipulus quidam erat ibi nomine Timotheus, filius mulieris Iudaeae fidelis, patre gentili.
 Huic testimonium bonum reddebant qui in Lystris erant et Iconio fratres.
 Hunc voluit Paulus secum proficisci: et assumens circumcidit eum propter Iudaeos qui erant in illis locis. Sciebant enim omnes quod pater eius erat gentilis.
 Cum autem pertransirent civitates, tradebant eis custodiri dogmata quae erant decreta ab Apostolis et senioribus qui erant Ierosolymis.
 Et ecclesiae quidem confirmabantur fide, et abundabunt numero quotidie.
 Transeuntes autem Phrygiam et Galatiae regionem, vetati sunt a Spiritu Sancto loqui verbum Dei in Asia.
 Cum venissent autem in Mysiam, tentabant ire in Bithyniam: et non permisit eos Spiritus Iesu.
 Cum autem pertransissent Mysiam, descenderunt Troadem:
 et visio per noctem Paulo ostensa est: vir Macedo quidam erat stans et deprecans eum, et dicens: Transiens in Macedoniam, adiuva nos.
 Ut autem visum vidit, statim quaesivimus proficisci in Macedoniam, certi facti quod vocasset nos Deus evangelizare eis.
 Navigantes autem a Troade, recto cursu venimus Samothraciam, et sequenti die Neapolim:
 et inde Philippos, quae est prima partis Macedoniae civitas, colonia. Eramus autem in hac urbe diebus aliquot, conferentes.
 Die autem sabbatorum egressi sumus foras portam iuxta flumen, ubi videbatur oratio esse: et sedentes loquebamur mulieribus quae convenerant.
 Et quaedam mulier nomine Lydia, purpuraria civitatis Thyatirenorum, colens Deum, audivit: cuius Dominus aperuit cor intendere his quae dicebantur a Paulo.
 Cum autem baptizata esset, et domus eius, deprecata est, dicens: Si iudicastis me fidelem Domino esse, introite in domum meam, et manete. Et coegit nos.
 Factum est autem euntibus nobis ad orationem, puellam quamdam habentem spiritum pythonem obviare nobis, quae quaestum magnum praestabat dominis suis divinando.
 Haec subsecuta Paulum et nos, clamabat dicens: Isti homines servi Dei excelsi sunt, qui annuntiant vobis viam salutis.
 Hoc autem faciebat multis diebus. Dolens autem Paulus, et conversus, spiritui dixit: Praecipio tibi in nomine Iesu Christi exire ab ea. Et exiit eadem hora.
 Videntes autem domini eius quia exivit spes quaestus eorum, apprehendentes Paulum et Silam, perduxerunt in forum ad principes:
 et offerentes eos magistratibus, dixerunt: Hi homines conturbant civitatem nostram, cum sint Iudaei:
 et annuntiant morem quem non licet nobis suscipere neque facere, cum simus Romani.
 Et cucurrit plebs adversus eos: et magistratus, scissis tunicis eorum, iusserunt eos virgis caedi.
 Et cum multas plagas eis imposuissent, miserunt eos in carcerem, praecipientes custodi ut diligenter custodiret eos.
 Qui cum tale praeceptum accepisset, misit eos in interiorem carcerem, et pedes eorum strinxit ligno.
 Media autem nocte Paulus et Silas orantes, laudabant Deum: et audiebant eos qui in custodia erant.
 Subito vero terraemotus factus est magnus, ita ut moverentur fundamenta carceris. Et statim aperta sunt omnia ostia: et universorum vincula soluta sunt.
 Expergefactus autem custos carceris, et videns ianuas apertas carceris, evaginato gladio volebat se interficere, aestimans fugisse vinctos.
 Clamavit autem Paulus voce magna, dicens: Nihil tibi mali feceris: universi enim hic sumus.
 Petitoque lumine, introgressus est: et tremefactus procidit Paulo et Silae ad pedes:
 et producens eos foras, ait: Domini, quid me oportet facere, ut salvus fiam?
 At illi dixerunt: Crede in Dominum Iesum, et salvus eris tu, et domus tua.
 Et locuti sunt ei verbum Domini cum omnibus qui erant in domo eius.
 Et tollens eos in illa hora noctis, lavit plagas eorum: et baptizatus est ipse, et omnis domus eius continuo.
 Cumque perduxisset eos in domum suam, apposuit eis mensam, et laetatus est cum omni domo sua credens Deo.
 Et cum dies factus esset, miserunt magistratus lictores, dicentes: Dimitte homines illos.
 Nuntiavit autem custos carceris verba haec Paulo: Quia miserunt magistratus ut dimittamini: nunc igitur exeuntes, ite in pace.
 Paulus autem dixit eis: Caesos nos publice, indemnatos homines Romanos, miserunt in carcerem: et nunc occulte nos eiiciunt? Non ita: sed veniant,
 et ipsi nos eiiciant. Nuntiaverunt autem magistratibus lictores verba haec. Timueruntque audito quod Romani essent:
 et venientes deprecati sunt eos, et educentes rogabant ut egrederentur de urbe.
 Exeuntes autem de carcere, introierunt ad Lydiam: et visis fratribus consolati sunt eos, et profecti sunt.


Caput 17

 Cum autem perambulassent Amphipolim et Apolloniam, venerunt Thessalonicam, ubi erat synagoga Iudaeorum.
 Secundum consuetudinem autem Paulus introivit ad eos, et per sabbata tria disserebat eis de Scripturis,
 adaperiens et insinuans quia Christum oportuit pati, et resurgere a mortuis: et quia hic est Iesus Christus, quem ego annuntio vobis.
 Et quidam ex eis crediderunt et adiuncti sunt Paulo et Silae: et de colentibus gentilibusque multitudo magna, et mulieres nobiles non paucae.
 Zelantes autem Iudaei, assumentesque de vulgo viros quosdam malos, et turba facta, concitaverunt civitatem: et assistentes domui Iasonis quaerebant eos producere in populum.
 Et cum non invenissent eos, trahebant Iasonem et quosdam fratres ad principes civitatis, clamantes: Quoniam hi qui urbem concitant, et huc venerunt,
 quos suscepit Iason, et hi omnes contra decreta Caesaris faciunt, regem alium dicentes esse, Iesum.
 Concitaverunt autem plebem et principes civitatis audientes haec.
 Et accepta satisfactione a Iasone et a ceteris, dimiserunt eos.
 Fratres vero confestim per noctem dimiserunt Paulum et Silam in Beroeam. Qui cum venissent, in synagogam Iudaeorum introierunt.
 Hi autem erant nobiliores eorum qui sunt Thessalonicae, qui susceperunt verbum cum omni aviditate, quotidie scrutantes Scripturas, si haec ita se haberent.
 Et multi quidem crediderunt ex eis, et mulierum gentilium honestarum, et viri non pauci.
 Cum autem cognovissent in Thessalonica Iudaei quia et Beroeae praedicatum est a Paulo verbum Dei, venerunt et illuc commoventes, et turbantes multitudinem.
 Statimque tunc Paulum dimiserunt fratres, ut iret usque ad mare: Silas autem et Timotheus remanserunt ibi.
 Qui autem deducebant Paulum, perduxerunt eum usque Athenas, et accepto mandato ab eo ad Silam et Timotheum ut quam celeriter venirent ad illum, profecti sunt.
 Paulus autem cum Athenis eos exspectaret, incitabatur spiritus eius in ipso, videns idololatriae deditam civitatem.
 Disputabat igitur in synagoga cum Iudaeis et colentibus, et in foro, per omnes dies ad eos qui aderant.
 Quidam autem epicurei et stoici philosophi disserebant cum eo, et quidam dicebant: Quid vult seminiverbius hic dicere? Alii vero: Novorum daemoniorum videtur annuntiator esse: quia Iesum et resurrectionem annuntiabat eis.
 Et apprehensum eum ad Areopagum duxerunt, dicentes: Possumus scire quae est haec nova, quae a te dicitur, doctrina?
 nova enim quaedam infers auribus nostris: volumus ergo scire quidnam velint haec esse.
 (Athenienses autem omnes, et advenae hospites, ad nihil aliud vacabant nisi aut dicere aut audire aliquid novi.)
 Stans autem Paulus in medio Areopagi, ait: Viri Athenienses, per omnia quasi superstitiosiores vos video.
 Praeteriens enim, et videns simulacra vestra, inveni et aram in qua scriptum erat: Ignoto Deo. Quod ergo ignorantes colitis, hoc ego annuntio vobis.
 Deus, qui fecit mundum, et omnia quae in eo sunt, hic caeli et terrae cum sit Dominus, non in manufactis templis habitat,
 nec manibus humanis colitur indigens aliquo, cum ipse det omnibus vitam, et inspirationem, et omnia:
 fecitque ex uno omne genus hominum inhabitare super universam faciem terrae, definiens statuta tempora, et terminos habitationis eorum,
 quaerere Deum si forte attrectent eum, aut inveniant, quamvis non longe sit ab unoquoque nostrum.
 In ipso enim vivimus, et movemur, et sumus: sicut et quidam vestrorum poetarum dixerunt: Ipsius enim et genus sumus.
 Genus ergo cum simus Dei, non debemus aestimare auro, aut argento, aut lapidi, sculpturae artis, et cogitationis hominis, divinum esse simile.
 Et tempora quidem huius ignorantiae despiciens Deus, nunc annuntiat hominibus ut omnes ubique poenitentiam agant,
 eo quod statuit diem in quo iudicaturus est orbem in aequitate, in viro in quo statuit, fidem praebens omnibus, suscitans eum a mortuis.
 Cum audissent autem resurrectionem mortuorum, quidam quidem irridebant, quidam vero dixerunt: Audiemus te de hoc iterum.
 Sic Paulus exivit de medio eorum.
 Quidam vero viri adhaerentes ei, crediderunt: in quibus et Dionysius Areopagita, et mulier nomine Damaris, et alii cum eis.


Caput 18

 Post haec egressus ab Athenis, venit Corinthum:
 et inveniens quemdam Iudaeum nomine Aquilam, Ponticum genere, qui nuper venerat ab Italia, et Priscillam uxorem eius (eo quod praecepisset Claudius discedere omnes Iudaeos a Roma), accessit ad eos.
 Et quia eiusdem erat artis, manebat apud eos, et operabatur. (Erant autem scenofactoriae artis.)
 Et disputabat in synagoga per omne sabbatum, interponens nomen Domini Iesu: suadebatque Iudaeis et Graecis.
 Cum venissent autem de Macedonia Silas et Timotheus, instabat verbo Paulus, testificans Iudaeis esse Christum Iesum.
 Contradicentibus autem eis, et blasphemantibus, excutiens vestimenta sua, dixit ad eos: Sanguis vester super caput vestrum: mundus ego: ex hoc ad gentes vadam.
 Et migrans inde, intravit in domum cuiusdam, nomine Titi Iusti, colentis Deum, cuius domus erat coniuncta synagogae.
 Crispus autem archisynagogus credidit Domino cum omni domo sua: et multi Corinthiorum audientes credebant, et baptizabantur.
 Dixit autem Dominus nocte per visionem Paulo: Noli timere, sed loquere, et ne taceas:
 propter quod ego sum tecum, et nemo apponetur tibi ut noceat te: quoniam populus est mihi multus in hac civitate.
 Sedit autem ibi annum et sex menses, docens apud eos verbum Dei.
 Gallione autem proconsule Achaiae, insurrexerunt uno animo Iudaei in Paulum, et adduxerunt eum ad tribunal,
 dicentes: Quia contra legem hic persuadet hominibus colere Deum.
 Incipiente autem Paulo aperire os, dixit Gallio ad Iudaeos: Si quidem esset iniquum aliquid aut facinus pessimum, o viri Iudaei, recte vos sustinerem.
 Si vero quaestiones sunt de verbo, et nominibus, et lege vestra, vos ipsi videritis: iudex ego horum nolo esse.
 Et minavit eos a tribunali.
 Apprehendentes autem omnes Sosthenem principem synagogae, percutiebant eum ante tribunal: et nihil eorum Gallioni curae erat.
 Paulus vero cum adhuc sustinuisset dies multos fratribus valefaciens, navigavit in Syriam (et cum eo Priscilla et Aquila), qui sibi totonderat in Cenchris caput: habebat enim votum.
 Devenitque Ephesum, et illos ibi reliquit. Ipse vero ingressus synagogam, disputabat cum Iudaeis.
 Rogantibus autem eis ut ampliori tempore maneret, non consensit,
 sed valefaciens, et dicens: Iterum revertar ad vos, Deo volente: profectus est ab Epheso.
 Et descendens Caesaream, ascendit, et salutavit ecclesiam, et descendit Antiochiam.
 Et facto ibi aliquanto tempore profectus est, perambulans ex ordine Galaticam regionem, et Phrygiam, confirmans omnes discipulos.
 Iudaeus autem quidam, Apollo nomine, Alexandrinus genere, vir eloquens, devenit Ephesum, potens in scripturis.
 Hic erat edoctus viam Domini: et fervens spiritu loquebatur, et docebat diligenter ea quae sunt Iesu, sciens tantum baptisma Ioannis.
 Hic ergo coepit fiducialiter agere in synagoga. Quem cum audissent Priscilla et Aquila, assumpserunt eum, et diligentius exposuerunt ei viam Domini.
 Cum autem vellet ire Achaiam, exhortati fratres, scripserunt discipulis ut susciperent eum. Qui cum venisset, contulit multum his qui crediderant.
 Vehementer enim Iudaeos revincebat publice, ostendens per Scripturas esse Christum Iesum.


Caput 19

 Factum est autem cum Apollo esset Corinthi, ut Paulus peragratis superioribus partibus veniret Ephesum, et inveniret quosdam discipulos:
 dixitque ad eos: Si Spiritum Sanctum accepistis credentes? At illi dixerunt ad eum: Sed neque si Spiritus Sanctus est, audivimus.
 Ille vero ait: In quo ergo baptizati estis? Qui dixerunt: In Ioannis baptismate.
 Dixit autem Paulus: Ioannes baptizavit baptismo poenitentiae populum, dicens in eum qui venturus esset post ipsum ut crederent, hoc est, in Iesum.
 His auditis, baptizati sunt in nomine Domini Iesu.
 Et cum imposuisset illis manus Paulus, venit Spiritus Sanctus super eos, et loquebantur linguis, et prophetabant.
 Erant autem omnes viri fere duodecim.
 Introgressus autem synagogam, cum fiducia loquebatur per tres menses, disputans et suadens de regno Dei.
 Cum autem quidam indurarentur, et non crederent, maledicentes viam Domini coram multitudine, discedens ab eis, segregavit discipulos, quotidie disputans in schola tyranni cuiusdam.
 Hoc autem factum est per biennium, ita ut omnes qui habitabant in Asia audirent verbum Domini, Iudaei atque gentiles.
 Virtutesque non quaslibet faciebat Deus per manum Pauli,
 ita ut etiam super languidos deferrentur a corpore eius sudaria et semicinctia, et recedebant ab eis languores, et spiritus nequam egrediebantur.
 Tentaverunt autem quidam et de circumeuntibus Iudaeis exorcistis invocare super eos qui habebant spiritus malos nomen Domini Iesu, dicentes: Adiuro vos per Iesum, quem Paulus praedicat.
 Erant autem quidam Iudaei, Scevae principis sacerdotum septem filii, qui hoc faciebant.
 Respondens autem spiritus nequam dixit eis: Iesum novi, et Paulum scio: vos autem qui estis?
 Et insiliens in eos homo, in quo erat daemonium pessimum, et dominatus amborum, invaluit contra eos, ita ut nudi et vulnerati effugerent de domo illa.
 Hoc autem notum factum est omnibus Iudaeis, atque gentilibus qui habitabant Ephesi: et cecidit timor super omnes illos, et magnificabatur nomen Domini Iesu.
 Multique credentium veniebant, confitentes et annuntiantes actus suos.
 Multi autem ex eis, qui fuerant curiosa sectati, contulerunt libros, et combusserunt coram omnibus: et computatis pretiis illorum, invenerunt pecuniam denariorum quinquaginta millium.
 Ita fortiter crescebat verbum Dei, et confirmabatur.
 His autem expletis, proposuit Paulus in Spiritu, transita Macedonia et Achaia, ire Ierosolymam, dicens: Quoniam postquam fuero ibi, oportet me et Romam videre.
 Mittens autem in Macedoniam duos ex ministrantibus sibi, Timotheum et Erastum, ipse remansit ad tempus in Asia.
 Facta est autem illo tempore turbatio non minima de via Domini.
 Demetrius enim quidam nomine, argentarius, faciens aedes argenteas Dianae, praestabat artificibus non modicum quaestum:
 quos convocans, et eos qui huiusmodi erant opifices, dixit: Viri, scitis quia de hoc artificio est nobis acquisitio:
 et videtis et auditis quia non solum Ephesi, sed pene totius Asiae, Paulus hic suadens avertit multam turbam, dicens: Quoniam non sunt dii, qui manibus fiunt.
 Non solum autem haec periclitabitur nobis pars in redargutionem venire, sed et magnae Dianae templum in nihilum reputabitur, sed et destrui incipiet maiestas eius, quam tota Asia et orbis colit.
 His auditis, repleti sunt ira, et exclamaverunt dicentes: Magna Diana Ephesiorum.
 Et impleta est civitas confusione, et impetum fecerunt uno animo in theatrum, rapto Gaio et Aristarcho Macedonibus, comitibus Pauli.
 Paulo autem volente intrare in populum, non permiserunt discipuli.
 Quidam autem et de Asiae principibus, qui erant amici eius, miserunt ad eum rogantes ne se daret in theatrum:
 alii autem aliud clamabant. Erat enim ecclesia confusa: et plures nesciebant qua ex causa convenissent.
 De turba autem detraxerunt Alexandrum, propellentibus eum Iudaeis. Alexander autem manu silentio postulato, volebat reddere rationem populo.
 Quem ut cognoverunt Iudaeum esse, vox facta una est omnium, quasi per horas duas clamantium: Magna Diana Ephesiorum.
 Et cum sedasset scriba turbas, dixit: Viri Ephesii, quis enim est hominum, qui nesciat Ephesiorum civitatem cultricem esse magnae Dianae, Iovisque prolis?
 Cum ergo his contradici non possit, oportet vos sedatos esse, et nihil temere agere.
 Adduxistis enim homines istos, neque sacrilegos, neque blasphemantes deam vestram.
 Quod si Demetrius et qui cum eo sunt artifices, habent adversus aliquem causam, conventus forenses aguntur, et proconsules sunt: accusent invicem.
 Si quid autem alterius rei quaeritis, in legitima ecclesia poterit absolvi.
 Nam et periclitamur argui seditionis hodiernae, cum nullus obnoxius sit de quo possimus reddere rationem concursus istius. Et cum haec dixisset, dimisit ecclesiam.


Caput 20

 Postquam autem cessavit tumultus, vocatis Paulus discipulis, et exhortatus eos, valedixit, et profectus est ut iret in Macedoniam.
 Cum autem perambulasset partes illas, et exhortatus eos fuisset multo sermone, venit ad Graeciam:
 ubi cum fecisset menses tres, factae sunt illi insidiae a Iudaeis navigaturo in Syriam: habuitque consilium ut reverteretur per Macedoniam.
 Comitatus est autem eum Sopater Pyrrhi Beroeensis, Thessalonicensium vero Aristarchus, et Secundus, et Gaius Derbeus, et Timotheus: Asiani vero Tychicus et Trophimus.
 Hi cum praecessissent, sustinuerunt nos Troade:
 nos vero navigavimus post dies azymorum a Philippis, et venimus ad eos Troadem in diebus quinque, ubi demorati sumus diebus septem.
 Una autem sabbati cum convenissemus ad frangendum panem, Paulus disputabat cum eis profecturus in crastinum, protraxitque sermonem usque in mediam noctem.
 Erant autem lampades copiosae in coenaculo, ubi eramus congregati.
 Sedens autem quidam adolescens nomine Eutychus super fenestram, cum mergeretur somno gravi, disputante diu Paulo, ductus somno cecidit de tertio coenaculo deorsum, et sublatus est mortuus.
 Ad quem cum descendisset Paulus, incubuit super eum: et complexus dixit: Nolite turbari, anima enim ipsius in ipso est.
 Ascendens autem, frangensque panem, et gustans, satisque allocutus usque in lucem, sic profectus est.
 Adduxerunt autem puerum viventem, et consolati sunt non minime.
 Nos autem ascendentes navem, navigavimus in Asson, inde suscepturi Paulum: sic enim disposuerat ipse per terram iter facturus.
 Cum autem convenisset nos in Asson, assumpto eo, venimus Mitylenen.
 Et inde navigantes, sequenti die venimus contra Chium, et alia applicuimus Samum, et sequenti die venimus Miletum.
 Proposuerat enim Paulus transnavigare Ephesum, ne qua mora illi fieret in Asia. Festinabat enim, si possibile sibi esset, ut diem Pentecostes faceret Ierosolymis.
 A Mileto autem mittens Ephesum, vocavit maiores natu ecclesiae.
 Qui cum venissent ad eum, et simul essent, dixit eis: Vos scitis a prima die qua ingressus sum in Asiam, qualiter vobiscum per omne tempus fuerim,
 serviens Domino cum omni humilitate, et lacrimis, et tentationibus, quae mihi acciderunt ex insidiis Iudaeorum:
 quomodo nihil subtraxerim utilium, quominus annuntiarem vobis et docerem vos, publice et per domos,
 testificans Iudaeis atque gentilibus in Deum poenitentiam, et fidem in Dominum nostrum Iesum Christum.
 Et nunc ecce alligatus ego spiritu, vado in Ierusalem: quae in ea ventura sint mihi, ignorans:
 nisi quod Spiritus Sanctus per omnes civitates mihi protestatur, dicens quoniam vincula et tribulationes Ierosolymis me manent.
 Sed nihil horum vereor: nec facio animam meam pretiosiorem quam me, dummodo consummem cursum meum, et ministerium verbi quod accepi a Domino Iesu, testificari Evangelium gratiae Dei.
 Et nunc ecce ego scio quia amplius non videbitis faciem meam vos omnes, per quos transivi praedicans regnum Dei.
 Quapropter contestor vos hodierna die, quia mundus sum a sanguine omnium.
 Non enim subterfugi, quominus annuntiarem omne consilium Dei vobis.
 Attendite vobis, et universo gregi, in quo vos Spiritus Sanctus posuit episcopos regere ecclesiam Dei, quam acquisivit sanguine suo.
 Ego scio quoniam intrabunt post discessionem meam lupi rapaces in vos, non parcentes gregi.
 Et ex vobisipsis exsurgent viri loquentes perversa, ut abducant discipulos post se.
 Propter quod vigilate, memoria retinentes quoniam per triennium nocte et die non cessavi, cum lacrimis monens unumquemque vestrum.
 Et nunc commendo vos Deo, et verbo gratiae ipsius, qui potens est aedificare, et dare haereditatem in sanctificatis omnibus.
 Argentum, et aurum, aut vestem nullius concupivi, sicut
 ipsi scitis: quoniam ad ea quae mihi opus erant, et his qui mecum sunt, ministraverunt manus istae.
 Omnia ostendi vobis, quoniam sic laborantes, oportet suscipere infirmos ac meminisse verbi Domini Iesu: quoniam ipse dixit: Beatius est magis dare, quam accipere.
 Et cum haec dixisset, positis genibus suis oravit cum omnibus illis.
 Magnus autem fletus factus est omnium: et procumbentes super collum Pauli, osculabantur eum,
 dolentes maxime in verbo quod dixerat, quoniam amplius faciem eius non essent visuri. Et deducebant eum ad navem.


Caput 21

 Cum autem factum esset ut navigaremus abstracti ab eis, recto cursu venimus Coum, et sequenti die Rhodum, et inde Pataram.
 Et cum invenissemus navem transfretantem in Phoenicen, ascendentes navigavimus.
 Cum apparuissemus autem Cypro, relinquentes eam ad sinistram, navigavimus in Syriam, et venimus Tyrum: ibi enim navis expositura erat onus.
 Inventis autem discipulis, mansimus ibi diebus septem: qui Paulo dicebant per Spiritum ne ascenderet Ierosolymam.
 Et expletis diebus, profecti ibamus, deducentibus nos omnibus cum uxoribus et filiis usque foras civitatem: et positis genibus in littore, oravimus.
 Et cum valefecissemus invicem, ascendimus navem: illi autem redierunt in sua.
 Nos vero navigatione expleta a Tyro descendimus Ptolemaidam: et salutatis fratribus, mansimus die una apud illos.
 Alia autem die profecti, venimus Caesaream. Et intrantes domum Philippi evangelistae, qui erat unus de septem, mansimus apud eum.
 Huic autem erant quatuor filiae virgines prophetantes.
 Et cum moraremur per dies aliquot, supervenit quidam a Iudaea propheta, nomine Agabus.
 Is cum venisset ad nos, tulit zonam Pauli: et alligans sibi pedes et manus, dixit: Haec dicit Spiritus Sanctus: Virum, cuius est zona haec, sic alligabunt in Ierusalem Iudaei, et tradent in manus gentium.
 Quod cum audissemus, rogabamus nos, et qui loci illius erant, ne ascenderet Ierosolymam.
 Tunc respondit Paulus, et dixit: Quid facitis flentes, et affligentes cor meum? Ego enim non solum alligari, sed et mori in Ierusalem paratus sum propter nomen Domini Iesu.
 Et cum ei suadere non possemus, quievimus, dicentes: Domini voluntas fiat.
 Post dies autem istos, praeparati ascendebamus in Ierusalem.
 Venerunt autem et ex discipulis a Caesarea nobiscum, adducentes secum apud quem hospitaremur Mnasonem quemdam Cyprium, antiquum discipulum.
 Et cum venissemus Ierosolymam, libenter exceperunt nos fratres.
 Sequenti autem die introibat Paulus nobiscum ad Iacobum, omnesque collecti sunt seniores.
 Quos cum salutasset, narrabat per singula quae Deus fecisset in gentibus per ministerium ipsius.
 At illi cum audissent, magnificabant Deum, dixeruntque ei: Vides, frater, quot millia sunt in Iudaeis qui crediderunt, et omnes aemulatores sunt legis.
 Audierunt autem de te quia discessionem doceas a Moyse eorum qui per gentes sunt Iudaeorum, dicens non debere eos circumcidere filios suos, neque secundum consuetudinem ingredi.
 Quid ergo est? utique oportet convenire multitudinem: audient enim te supervenisse.
 Hoc ergo fac quod tibi dicimus. Sunt nobis viri quatuor, votum habentes super se.
 His assumptis, sanctifica te cum illis, et impende in illis ut radant capita: et scient omnes quia quae de te audierunt, falsa sunt, sed ambulas et ipse custodiens legem.
 De his autem qui crediderunt ex gentibus, nos scripsimus iudicantes ut abstineant se ab idolis immolato, et sanguine, et suffocato, et fornicatione.
 Tunc Paulus, assumptis viris, postera die purificatus cum illis intravit in templum, annuntians expletionem dierum purificationis, donec offerretur pro unoquoque eorum oblatio.
 Dum autem septem dies consummarentur, hi qui de Asia erant Iudaei, cum vidissent eum in templo, concitaverunt omnem populum, et iniecerunt ei manus, clamantes:
 Viri Israelitae, adiuvate: hic est homo qui adversus populum, et legem, et locum hunc, omnes ubique docens, insuper et gentiles induxit in templum, et violavit sanctum locum istum.
 Viderant enim Trophimum Ephesium in civitate cum ipso, quem aestimaverunt quoniam in templum introduxisset Paulus.
 Commotaque est civitas tota, et facta est concursio populi. Et apprehendentes Paulum, trahebant eum extra templum: et statim clausae sunt ianuae.
 Quaerentibus autem eum occidere, nuntiatum est tribuno cohortis quia tota confunditur Ierusalem.
 Qui statim, assumptis militibus et centurionibus, decurrit ad illos. Qui cum vidissent tribunum et milites, cessaverunt percutere Paulum.
 Tunc accedens tribunus apprehendit eum, et iussit eum alligari catenis duabus: et interrogabat quis esset, et quid fecisset.
 Alii autem aliud clamabant in turba. Et cum non posset certum cognoscere prae tumultu, iussit duci eum in castra.
 Et cum venisset ad gradus, contigit ut portaretur a militibus propter vim populi.
 Sequebatur enim multitudo populi, clamans: Tolle eum.
 Et cum coepisset induci in castra Paulus, dicit tribuno: Si licet mihi loqui aliquid ad te? Qui dixit: Graece nosti?
 nonne tu es Aegyptius, qui ante hos dies tumultum concitasti, et eduxisti in desertum quatuor millia virorum sicariorum?
 Et dixit ad eum Paulus: Ego homo sum quidem Iudaeus a Tarso Ciliciae, non ignotae civitatis municeps. Rogo autem te, permitte mihi loqui ad populum.
 Et cum ille permisisset, Paulus stans in gradibus annuit manu ad plebem, et magno silentio facto, allocutus est lingua hebraea, dicens:


Caput 22

 Viri fratres, et patres, audite quam ad vos nunc reddo rationem.
 Cum audissent autem quia hebraea lingua loqueretur ad illos, magis praestiterunt silentium.
 Et dicit: Ego sum vir Iudaeus, natus in Tarso Ciliciae, nutritus autem in ista civitate, secus pedes Gamaliel eruditus iuxta veritatem paternae legis, aemulator legis, sicut et vos omnes estis hodie:
 qui hanc viam persecutus sum usque ad mortem, alligans et tradens in custodias viros ac mulieres,
 sicut princeps sacerdotum mihi testimonium reddit, et omnes maiores natu: a quibus et epistolas accipiens, ad fratres Damascum pergebam, ut adducerem inde vinctos in Ierusalem ut punirentur.
 Factum est autem, eunte me, et appropinquante Damasco media die, subito de caelo circumfulsit me lux copiosa:
 et decidens in terram, audivi vocem dicentem mihi: Saule, Saule, quid me persequeris?
 Ego autem respondi: Quis es, domine? Dixitque ad me: Ego sum Iesus Nazarenus, quem tu persequeris.
 Et qui mecum erant, lumen quidem viderunt, vocem autem non audierunt eius qui loquebatur mecum.
 Et dixi: Quid faciam, domine? Dominus autem dixit ad me: Surgens vade Damascum: et ibi tibi dicetur de omnibus quae te oporteat facere.
 Et cum non viderem prae claritate luminis illius, ad manum deductus a comitibus, veni Damascum.
 Ananias autem quidam vir secundum legem, testimonium habens ab omnibus cohabitantibus Iudaeis,
 veniens ad me et astans, dixit mihi: Saule frater, respice. Et ego eadem hora respexi in eum.
 At ille dixit: Deus patrum nostrorum praeordinavit te, ut cognosceres voluntatem eius, et videres iustum, et audires vocem ex ore eius:
 quia eris testis illius ad omnes homines eorum quae vidisti et audisti.
 Et nunc quid moraris? Exsurge, et baptizare, et ablue peccata tua, invocato nomine ipsius.
 Factum est autem revertenti mihi in Ierusalem, et oranti in templo, fieri me in stupore mentis,
 et videre illum dicentem mihi: Festina, et exi velociter ex Ierusalem: quoniam non recipient testimonium tuum de me.
 Et ego dixi: Domine, ipsi sciunt quia ego eram concludens in carcerem, et caedens per synagogas eos qui credebant in te:
 et cum funderetur sanguis Stephani testis tui, ego astabam, et consentiebam, et custodiebam vestimenta interficientium illum.
 Et dixit ad me: Vade, quoniam ego in nationes longe mittam te.
 Audiebant autem eum usque ad hoc verbum, et levaverunt vocem suam, dicentes: Tolle de terra huiusmodi: non enim fas est eum vivere.
 Vociferantibus autem eis, et proiicientibus vestimenta sua, et pulverem iactantibus in aerem,
 iussit tribunus induci eum in castra, et flagellis caedi, et torqueri eum, ut sciret propter quam causam sic acclamarent ei.
 Et cum astrinxissent eum loris, dicit astanti sibi centurioni Paulus: Si hominem Romanum et indemnatum licet vobis flagellare?
 Quo audito, centurio accessit ad tribunum, et nuntiavit ei, dicens: Quid acturus es? hic enim homo civis Romanus est.
 Accedens autem tribunus, dixit illi: Dic mihi si tu Romanus es? At ille dixit: Etiam.
 Et respondit tribunus: Ego multa summa civilitatem hanc consecutus sum. Et Paulus ait: Ego autem et natus sum.
 Protinus ergo discesserunt ab illo qui eum torturi erant. Tribunus quoque timuit postquam rescivit, quia civis Romanus esset, et quia alligasset eum.
 Postera autem die volens scire diligentius qua ex causa accusaretur a Iudaeis, solvit eum, et iussit sacerdotes convenire, et omne concilium: et producens Paulum, statuit inter illos.


Caput 23

 Intendens autem in concilium Paulus, ait: Viri fratres, ego omni conscientia bona conversatus sum ante Deum usque in hodiernum diem.
 Princeps autem sacerdotum Ananias praecepit astantibus sibi percutere os eius.
 Tunc Paulus dixit ad eum: Percutiet te Deus, paries dealbate. Et tu sedens iudicas me secundum legem, et contra legem iubes me percuti?
 Et qui astabant dixerunt: Summum sacerdotem Dei maledicis.
 Dixit autem Paulus: Nesciebam, fratres, quia princeps est sacerdotum. Scriptum est enim: Principem populi tui non maledices.
 Sciens autem Paulus quia una pars esset sadducaeorum, et altera pharisaeorum, exclamavit in concilio: Viri fratres, ego pharisaeus sum, filius pharisaeorum: de spe et resurrectione mortuorum ego iudicor.
 Et cum haec dixisset, facta est dissensio inter pharisaeos et sadducaeos, et soluta est multitudo.
 Sadducaei enim dicunt non esse resurrectionem, neque angelum, neque spiritum: pharisaei autem utraque confitentur.
 Factus est autem clamor magnus. Et surgentes quidam pharisaeorum, pugnabant, dicentes: Nihil mali invenimus in homine isto: quid si spiritus locutus est ei, aut angelus?
 Et cum magna dissensio facta esset, timens tribunus ne discerperetur Paulus ab ipsis, iussit milites descendere, et rapere eum de medio eorum, ac deducere eum in castra.
 Sequenti autem nocte assistens ei Dominus, ait: Constans esto: sicut enim testificatus es de me in Ierusalem, sic te oportet et Romae testificari.
 Facta autem die collegerunt se quidam ex Iudaeis, et devoverunt, se dicentes neque manducaturos, neque bibituros donec occiderent Paulum.
 Erant autem plus quam quadraginta viri qui hanc coniurationem fecerant:
 qui accesserunt ad principes sacerdotum et seniores, et dixerunt: Devotione devovimus nos nihil gustaturos, donec occidamus Paulum.
 Nunc ergo vos notum facite tribuno cum concilio, ut producat illum ad vos, tamquam aliquid certius cognituri de eo. Nos vero priusquam appropiet, parati sumus interficere illum.
 Quod cum audisset filius sororis Pauli insidias, venit, et intravit in castra, nuntiavitque Paulo.
 Vocans autem Paulus ad se unum ex centurionibus, ait: Adolescentem hunc perduc ad tribunum, habet enim aliquid indicare illi.
 Et ille quidem assumens eum duxit ad tribunum, et ait: Vinctus Paulus rogavit me hunc adolescentem perducere ad te, habentem aliquid loqui tibi.
 Apprehendens autem tribunus manum illius, secessit cum eo seorsum, et interrogavit illum: Quid est quod habes indicare mihi?
 Ille autem dixit: Iudaeis convenit rogare te ut crastina die producas Paulum in concilium, quasi aliquid certius inquisituri sint de illo:
 tu vero ne credideris illis: insidiantur enim ei ex eis viri amplius quam quadraginta, qui se devoverunt non manducare, neque bibere donec interficiant eum: et nunc parati sunt, exspectantes promissum tuum.
 Tribunus igitur dimisit adolescentem, praecipiens ne cui loqueretur quoniam haec nota sibi fecisset.
 Et vocatis duobus centurionibus, dixit illis: Parate milites ducentos ut eant usque Caesaream, et equites septuaginta, et lancearios ducentos a tertia hora noctis,
 et iumenta praeparate ut imponentes Paulum, salvum perducerent ad Felicem praesidem.
 (Timuit enim ne forte raperent eum Iudaei, et occiderent, et ipse postea calumniam sustineret, tamquam accepturus pecuniam.)
 Scribens epistolam continentem haec: Claudius Lysias optimo praesidi Felici, salutem.
 Virum hunc comprehensum a Iudaeis, et incipientem interfici ab eis, superveniens cum exercitu eripui, cognito quia Romanus est.
 Volensque scire causam quam obiiciebant illi, deduxi eum in concilium eorum.
 Quem inveni accusari de quaestionibus legis ipsorum, nihil vero dignum morte aut vinculis habentem criminis.
 Et cum mihi perlatum esset de insidiis quas paraverant illi, misi eum ad te, denuntians et accusatoribus ut dicant apud te. Vale.
 Milites ergo secundum praeceptum sibi assumentes Paulum, duxerunt per noctem in Antipatridem.
 Et postera die dimissis equitibus ut cum eo irent, reversi sunt ad castra.
 Qui cum venissent Caesaream, et tradidissent epistolam praesidi, statuerunt ante illum et Paulum.
 Cum legisset autem, et interrogasset de qua provincia esset, et cognoscens quia de Cilicia:
 Audiam te, inquit, cum accusatores tui venerint. Iussitque in praetorio Herodis custodiri eum.


Caput 24

 Post quinque autem dies descendit princeps sacerdotum Ananias, cum senioribus quibusdam, et Tertullo quodam oratore, qui adierunt praesidem adversus Paulum.
 Et citato Paulo coepit accusare Tertullus, dicens: Cum in multa pace agamus per te, et multa corrigantur per tuam providentiam,
 semper et ubique suscipimus, optime Felix, cum omni gratiarum actione.
 Ne diutius autem te protraham, oro, breviter audias nos pro tua clementia.
 Invenimus hunc hominem pestiferum, et concitantem seditiones omnibus Iudaeis in universo orbe, et auctorem seditionis sectae Nazarenorum:
 qui etiam templum violare conatus est, quem et apprehensum voluimus secundum legem nostram iudicare.
 Superveniens autem tribunus Lysias, cum vi magna eripuit eum de manibus nostris,
 iubens accusatores eius ad te venire: a quo poteris ipse iudicans, de omnibus istis cognoscere, de quibus nos accusamus eum.
 Adiecerunt autem et Iudaei, dicentes haec ita se habere.
 Respondit autem Paulus (annuente sibi praeside dicere): Ex multis annis te esse iudicem genti huic sciens, bono animo pro me satisfaciam.
 Potes enim cognoscere quia non plus sunt mihi dies quam duodecim, ex quo ascendi adorare in Ierusalem:
 et neque in templo invenerunt me cum aliquo disputantem, aut concursum facientem turbae, neque in synagogis, neque in civitate:
 neque probare possunt tibi de quibus nunc me accusant.
 Confiteor autem hoc tibi, quod secundum sectam quam dicunt haeresim, sic deservio Patri et Deo meo, credens omnibus quae in lege et prophetis scripta sunt:
 spem habens in Deum, quam et hi ipsi exspectant, resurrectionem futuram iustorum et iniquorum.
 In hoc et ipse studeo sine offendiculo conscientiam habere ad Deum et ad homines semper.
 Post annos autem plures eleemosynas facturus in gentem meam, veni, et oblationes, et vota,
 in quibus invenerunt me purificatum in templo: non cum turba, neque cum tumultu.
 Quidam autem ex Asia Iudaei, quos oportebat apud te praesto esse, et accusare si quid haberent adversum me:
 aut hi ipsi dicant si quid invenerunt in me iniquitatis cum stem in concilio,
 nisi de una hac solummodo voce qua clamavi inter eos stans: Quoniam de resurrectione mortuorum ego iudicor hodie a vobis.
 Distulit autem illos Felix, certissime sciens de via hac, dicens: Cum tribunus Lysias descenderit, audiam vos.
 Iussitque centurioni custodire eum, et habere requiem, nec quemquam de suis prohibere ministrare ei.
 Post aliquot autem dies veniens Felix cum Drusilla uxore sua, quae erat Iudaea, vocavit Paulum, et audivit ab eo fidem quae est in Christum Iesum.
 Disputante autem illo de iustitia, et castitate, et de iudicio futuro, tremefactus Felix, respondit: Quod nunc attinet, vade: tempore autem opportuno accersam te:
 simul et sperans quod pecunia ei daretur a Paulo, propter quod et frequenter accersens eum, loquebatur cum eo.
 Biennio autem expleto, accepit successorem Felix Portium Festum. Volens autem gratiam praestare Iudaeis Felix, reliquit Paulum vinctum.


Caput 25

 Festus ergo cum venisset in provinciam, post triduum ascendit Ierosolymam a Caesarea.
 Adieruntque eum principes sacerdotum et primi Iudaeorum adversus Paulum: et rogabant eum,
 postulantes gratiam adversus eum, ut iuberet perduci eum in Ierusalem, insidias tendentes ut interficerent eum in via.
 Festus autem respondit servari Paulum in Caesarea: se autem maturius profecturum.
 Qui ergo in vobis, ait, potentes sunt, descendentes simul, si quod est in viro crimen, accusent eum.
 Demoratus autem inter eos dies non amplius quam octo aut decem, descendit Caesaream, et altera die sedit pro tribunali, et iussit Paulum adduci.
 Qui cum perductus esset, circumsteterunt eum, qui ab Ierosolyma descenderant Iudaei, multas et graves causas obiicientes, quas non poterant probare:
 Paulo rationem reddente: Quoniam neque in legem Iudaeorum, neque in templum, neque in Caesarem quidquam peccavi.
 Festus autem volens gratiam praestare Iudaeis, respondens Paulo, dixit: Vis Ierosolymam ascendere, et ibi de his iudicari apud me?
 Dixit autem Paulus: Ad tribunal Caesaris sto: ibi me oportet iudicari: Iudaeis non nocui, sicut tu melius nosti.
 Si enim nocui, aut dignum morte aliquid feci, non recuso mori: si vero nihil est eorum quae hi accusant me, nemo potest me illis donare. Caesarem appello.
 Tunc Festus cum concilio locutus, respondit: Caesarem appellasti? ad Caesarem ibis.
 Et cum dies aliquot transacti essent, Agrippa rex et Bernice descenderunt Caesaream ad salutandum Festum.
 Et cum dies plures ibi demorarentur, Festus regi indicavit de Paulo, dicens: Vir quidam est derelictus a Felice vinctus,
 de quo cum essem Ierosolymis, adierunt me principes sacerdotum et seniores Iudaeorum, postulantes adversus illum damnationem.
 Ad quos respondi: Quia non est Romanis consuetudo damnare aliquem hominem priusquam is qui accusatur praesentes habeat accusatores, locumque defendendi accipiat ad abluenda crimina.
 Cum ergo huc convenissent sine ulla dilatione, sequenti die sedens pro tribunali, iussi adduci virum.
 De quo, cum stetissent accusatores, nullam causam deferebant, de quibus ego suspicabar malum.
 Quaestiones vero quasdam de sua superstitione habebant adversus eum, et de quodam Iesu defuncto, quem affirmabat Paulus vivere.
 Haesitans autem ego de huiusmodi quaestione, dicebam si vellet ire Ierosolymam, et ibi iudicari de istis.
 Paulo autem appellante ut servaretur ad Augusti cognitionem, iussi servari eum, donec mittam eum ad Caesarem.
 Agrippa autem dixit ad Festum: Volebam et ipse hominem audire. Cras, inquit, audies eum.
 Altera autem die cum venisset Agrippa et Bernice cum multa ambitione, et introissent in auditorium cum tribunis et viris principalibus civitatis, iubente Festo, adductus est Paulus.
 Et dicit Festus: Agrippa rex, et omnes qui simul adestis nobiscum viri, videtis hunc de quo omnis multitudo Iudaeorum interpellavit me Ierosolymis, petentes et acclamantes non oportere eum vivere amplius.
 Ego vere comperi nihil dignum morte eum admisisse. Ipso autem hoc appellante ad Augustum, iudicavi mittere.
 De quo quid certum scribam domino, non habeo. Propter quod produxi eum ad vos, et maxime ad te, rex Agrippa, ut interrogatione facta habeam quid scribam.
 Sine ratione enim mihi videtur mittere vinctum, et causas eius non significare.


Caput 26

 Agrippa vero ad Paulum ait: Permittitur tibi loqui pro temetipso. Tunc Paulus extenta manu coepit rationem reddere:
 De omnibus quibus accusor a Iudaeis, rex Agrippa, aestimo me beatum apud te cum sim defensurus me hodie,
 maxime te sciente omnia, et quae apud Iudaeos sunt consuetudines et quaestiones: propter quod obsecro patienter me audias.
 Et quidem vitam meam a iuventute, quae ab initio fuit in gente mea in Ierosolymis, noverunt omnes Iudaei:
 praescientes me ab initio (si velint testimonium perhibere) quoniam secundum certissimam sectam nostrae religionis vixi pharisaeus.
 Et nunc, in spe quae ad patres nostros repromissionis facta est a Deo, sto iudicio subiectus:
 in quam duodecim tribus nostrae nocte ac die deservientes, sperant devenire. De qua spe accusor a Iudaeis, rex.
 Quid incredibile iudicatur apud vos, si Deus mortuos suscitat?
 Et ego quidem existimaveram me adversus nomen Iesu Nazareni debere multa contraria agere,
 quod et feci Ierosolymis, et multos sanctorum ego in carceribus inclusi, a principibus sacerdotum potestate accepta: et cum occiderentur, detuli sententiam.
 Et per omnes synagogas frequenter puniens eos, compellebam blasphemare: et amplius insaniens in eos, persequebar usque in exteras civitates.
 In quibus dum irem Damascum cum potestate et permissu principum sacerdotum,
 die media in via vidi, rex, de caelo supra splendorem solis circumfulsisse me lumen, et eos qui mecum simul erant.
 Omnesque nos cum decidissemus in terram, audivi vocem loquentem mihi hebraica lingua: Saule, Saule, quid me persequeris? durum est tibi contra stimulum calcitrare.
 Ego autem dixi: Quis es, domine? Dominus autem dixit: Ego sum Iesus, quem tu persequeris.
 Sed exsurge, et sta super pedes tuos: ad hoc enim apparui tibi, ut constituam te ministrum, et testem eorum quae vidisti, et eorum quibus apparebo tibi,
 eripiens te de populo et gentibus, in quas nunc ego mitto te,
 aperire oculos eorum, ut convertantur a tenebris ad lucem, et de potestate Satanae ad Deum, ut accipiant remissionem peccatorum, et sortem inter sanctos, per fidem quae est in me.
 Unde, rex Agrippa, non fui incredulus caelesti visioni:
 sed his qui sunt Damasci primum, et Ierosolymis, et in omnem regionem Iudaeae, et gentibus, annuntiabam, ut poenitentiam agerent, et converterentur ad Deum, digna poenitentiae opera facientes.
 Hac ex causa me Iudaei, cum essem in templo, comprehensum tentabant interficere.
 Auxilio autem adiutus Dei usque in hodiernum diem, sto, testificans minori atque maiori, nihil extra dicens quam ea quae prophetae locuti sunt futura esse, et Moyses,
 si passibilis Christus, si primus ex resurrectione mortuorum, lumen annuntiaturus est populo et gentibus.
 Haec loquente eo, et rationem reddente, Festus magna voce dixit: Insanis, Paule: multae te litterae ad insaniam convertunt.
 Et Paulus: Non insanio, inquit, optime Feste, sed veritatis et sobrietatis verba loquor.
 Scit enim de his rex, ad quem et constanter loquor: latere enim eum nihil horum arbitror. Neque enim in angulo quidquam horum gestum est.
 Credis, rex Agrippa, prophetis? Scio quia credis.
 Agrippa autem ad Paulum: In modico suades me christianum fieri.
 Et Paulus: Opto apud Deum, et in modico et in magno, non tantum te, sed etiam omnes qui audiunt hodie fieri tales, qualis et ego sum, exceptis vinculis his.
 Et exsurrexit rex, et praeses, et Bernice, et qui assidebant eis.
 Et cum secessissent, loquebantur ad invicem, dicentes: Quia nihil morte aut vinculis dignum quid fecit homo iste.
 Agrippa autem Festo dixit: Dimitti poterat homo hic, si non appellasset Caesarem.


Caput 27

 Ut autem iudicatum est navigare eum in Italiam, et tradi Paulum cum reliquis custodiis centurioni nomine Iulio cohortis Augustae,
 ascendentes navem Adrumetinam, incipientes navigare circa Asiae loca, sustulimus, perseverante nobiscum Aristarcho Macedone Thessalonicensi.
 Sequenti autem die devenimus Sidonem. Humane autem tractans Iulius Paulum, permisit ad amicos ire, et curam sui agere.
 Et inde cum sustulissemus, subnavigavimus Cyprum, propterea quod essent venti contrarii.
 Et pelagus Ciliciae et Pamphyliae navigantes, venimus Lystram, quae est Lyciae:
 et ibi inveniens centurio navem Alexandrinam navigantem in Italiam, transposuit nos in eam.
 Et cum multis diebus tarde navigaremus, et vix devenissemus contra Gnidum, prohibente nos vento, adnavigavimus Cretae iuxta Salmonem:
 et vix iuxta navigantes, venimus in locum quemdam qui vocatur Boniportus, cui iuxta erat civitas Thalassa.
 Multo autem tempore peracto, et cum iam non esset tuta navigatio eo quod et ieiunium iam praeteriisset, consolabatur eos Paulus,
 dicens eis: Viri, video quoniam cum iniuria et multo damno non solum oneris, et navis, sed etiam animarum nostrarum incipit esse navigatio.
 Centurio autem gubernatori et nauclero magis credebat, quam his quae a Paulo dicebantur.
 Et cum aptus portus non esset ad hiemandum, plurimi statuerunt consilium navigare inde, si quomodo possent, devenientes Phoenicen hiemare, portum Cretae respicientem ad Africum et ad Corum.
 Aspirante autem austro, aestimantes propositum se tenere, cum sustulissent de Asson, legebant Cretam.
 Non post multum autem misit se contra ipsam ventus typhonicus, qui vocatur Euroaquilo.
 Cumque arrepta esset navis, et non posset conari in ventum, data nave flatibus, ferebamur.
 In insulam autem quamdam decurrentes, quae vocatur Cauda, potuimus vix obtinere scapham.
 Qua sublata, adiutoriis utebantur, accingentes navem, timentes ne in Syrtim inciderent, summisso vase sic ferebantur.
 Valida autem nobis tempestate iactatis, sequenti die iactum fecerunt:
 et tertia die suis manibus armamenta navis proiecerunt.
 Neque autem sole, neque sideribus apparentibus per plures dies, et tempestate non exigua imminente, iam ablata erat spes omnis salutis nostrae.
 Et cum multa ieiunatio fuisset, tunc stans Paulus in medio eorum, dixit: Oportebat quidem, o viri, audito me, non tollere a Creta, lucrique facere iniuriam hanc et iacturam.
 Et nunc suadeo vobis bono animo esse: amissio enim nullius animae erit ex vobis, praeterquam navis.
 Astitit enim mihi hac nocte angelus Dei, cuius sum ego, et cui deservio,
 dicens: Ne timeas, Paule: Caesari te oportet assistere: et ecce donavit tibi Deus omnes qui navigant tecum.
 Propter quod bono animo estote, viri: credo enim Deo quia sic erit, quemadmodum dictum est mihi.
 In insulam autem quamdam oportet nos devenire.
 Sed posteaquam quartadecima nox supervenit, navigantibus nobis in Adria circa mediam noctem, suspicabantur nautae apparere sibi aliquam regionem.
 Qui et summittentes bolidem, invenerunt passus viginti: et pusillum inde separati, invenerunt passus quindecim.
 Timentes autem ne in aspera loca incideremus, de puppi mittentes anchoras quatuor, optabant diem fieri.
 Nautis vero quaerentibus fugere de navi, cum misissent scapham in mare, sub obtentu quasi inciperent a prora anchoras extendere,
 dixit Paulus centurioni et militibus: Nisi hi in navi manserint, vos salvi fieri non potestis.
 Tunc absciderunt milites funes scaphae, et passi sunt eam excidere.
 Et cum lux inciperet fieri, rogabat Paulus omnes sumere cibum, dicens: Quartadecima die hodie exspectantes ieiuni permanetis, nihil accipientes.
 Propter quod rogo vos accipere cibum pro salute vestra: quia nullius vestrum capillus de capite peribit.
 Et cum haec dixisset, sumens panem, gratias egit Deo in conspectu omnium: et cum fregisset, coepit manducare.
 Animaequiores autem facti omnes, et ipsi sumpserunt cibum.
 Eramus vero universae animae in navi ducentae septuaginta sex.
 Et satiati cibo alleviabant navem, iactantes triticum in mare.
 Cum autem dies factus esset, terram non agnoscebant: sinum vero quemdam considerabant habentem littus, in quem cogitabant si possent eiicere navem.
 Et cum anchoras sustulissent, committebant se mari, simul laxantes iuncturas gubernaculorum: et levato artemone secundum aurae flatum, tendebant ad littus.
 Et cum incidissemus in locum dithalassum, impegerunt navem: et prora quidem fixa manebat immobilis, puppis vero solvebatur a vi maris.
 Militum autem consilium fuit ut custodias occiderent, ne quis cum enatasset, effugeret.
 Centurio autem volens servare Paulum, prohibuit fieri: iussitque eos qui possent natare, emittere se primos, et evadere, et ad terram exire:
 et ceteros, alios in tabulis ferebant, quosdam super ea quae de navi erant. Et sic factum est, ut omnes animae evaderent ad terram.


Caput 28

 Et cum evasissemus, tunc cognovimus quia Melita insula vocabatur. Barbari vero praestabant non modicam humanitatem nobis.
 Accensa enim pyra, reficiebant nos omnes propter imbrem qui imminebat, et frigus.
 Cum congregasset autem Paulus sarmentorum aliquantam multitudinem, et imposuisset super ignem, vipera a calore cum processisset, invasit manum eius.
 Ut vero viderunt barbari pendentem bestiam de manu eius, ad invicem dicebant: Utique homicida est homo hic, qui cum evaserit de mari, ultio non sinit eum vivere.
 Et ille quidem excutiens bestiam in ignem, nihil mali passus est.
 At illi existimabant eum in tumorem convertendum, et subito casurum et mori. Diu autem illis exspectantibus, et videntibus nihil mali in eo fieri, convertentes se, dicebant eum esse deum.
 In locis autem illis erant praedia principis insulae, nomine Publii, qui nos suscipiens, triduo benigne exhibuit.
 Contigit autem patrem Publii febribus et dysenteria vexatum iacere. Ad quem Paulus intravit: et cum orasset, et imposuisset ei manus, salvavit eum.
 Quo facto, omnes qui in insula habebant infirmitates, accedebant, et curabantur:
 qui etiam multis honoribus nos honoraverunt, et navigantibus imposuerunt quae necessaria erant.
 Post menses autem tres navigavimus in navi Alexandrina, quae in insula hiemaverat, cui erat insigne Castorum.
 Et cum venissemus Syracusam, mansimus ibi triduo.
 Inde circumlegentes devenimus Rhegium: et post unum diem, flante austro, secunda die venimus Puteolos:
 ubi inventis fratribus rogati sumus manere apud eos dies septem: et sic venimus Romam.
 Et inde cum audissent fratres, occurrerunt nobis usque ad Appii forum, ac tres Tabernas. Quos cum vidisset Paulus, gratias agens Deo, accepit fiduciam.
 Cum autem venissemus Romam, permissum est Paulo manere sibimet cum custodiente se milite.
 Post tertium autem diem convocavit primos Iudaeorum. Cumque convenissent, dicebat eis: Ego, viri fratres, nihil adversus plebem faciens, aut morem paternum, vinctus ab Ierosolymis traditus sum in manus Romanorum,
 qui cum interrogationem de me habuissent, voluerunt me dimittere, eo quod nulla esset causa mortis in me.
 Contradicentibus autem Iudaeis, coactus sum appellare Caesarem, non quasi gentem meam habens aliquid accusare.
 Propter hanc igitur causam rogavi vos videre, et alloqui. Propter spem enim Israel catena hac circumdatus sum.
 At illi dixerunt ad eum: Nos neque litteras accepimus de te a Iudaea, neque adveniens aliquis fratrum nuntiavit, aut locutus est quid de te malum.
 Rogamus autem a te audire quae sentis: nam de secta hac notum est nobis quia ubique ei contradicitur.
 Cum constituissent autem illi diem, venerunt ad eum in hospitium plurimi, quibus exponebat testificans regnum Dei, suadensque eis de Iesu ex lege Moysi et prophetis a mane usque ad vesperam.
 Et quidam credebant his quae dicebantur: quidam vero non credebant.
 Cumque invicem non essent consentientes, discedebant, dicente Paulo unum verbum: Quia bene Spiritus Sanctus locutus est per Isaiam prophetam ad patres nostros,
 dicens: Vade ad populum istum, et dic ad eos: Aure audietis, et non intelligetis, et videntes videbitis, et non perspicietis.
 Incrassatum est enim cor populi huius, et auribus graviter audierunt, et oculos suos compresserunt: ne forte videant oculis, et auribus audiant, et corde intelligant, et convertantur, et sanem eos.
 Notum ergo sit vobis, quoniam gentibus missum est hoc salutare Dei, et ipsi audient.
 Et cum haec dixisset, exierunt ab eo Iudaei, multam habentes inter se quaestionem.
 Mansit autem biennio toto in suo conducto: et suscipiebat omnes qui ingrediebantur ad eum,
 praedicans regnum Dei, et docens quae sunt de Domino Iesu Christo cum omni fiducia, sine prohibitione.


Epistola B. Pauli Apostoli ad Romanos



Caput 1

 Paulus, servus Iesu Christi, vocatus Apostolus, segregatus in Evangelium Dei,
 quod ante promiserat per prophetas suos in Scripturis sanctis
 de Filio suo, qui factus est ei ex semine David secundum carnem,
 qui praedestinatus est Filius Dei in virtute secundum spiritum sanctificationis ex resurrectione mortuorum Iesu Christi Domini nostri:
 per quem accepimus gratiam, et apostolatum ad obediendum fidei in omnibus gentibus pro nomine eius,
 in quibus estis et vos vocati Iesu Christi:
 omnibus qui sunt Romae, dilectis Dei, vocatis sanctis. Gratia vobis, et pax a Deo Patre nostro, et Domino Iesu Christo.
 Primum quidem gratias ago Deo meo per Iesum Christum pro omnibus vobis: quia fides vestra annuntiatur in universo mundo.
 Testis enim mihi est Deus, cui servio in spiritu meo in Evangelio Filii eius, quod sine intermissione memoriam vestri facio
 semper in orationibus meis: obsecrans, si quomodo tandem aliquando prosperum iter habeam in voluntate Dei veniendi ad vos.
 Desidero enim videre vos, ut aliquid impertiar vobis gratiae spiritualis ad confirmandos vos:
 id est, simul consolari in vobis per eam quae invicem est, fidem vestram atque meam.
 Nolo autem vos ignorare fratres: quia saepe proposui venire ad vos (et prohibitus sum usque adhuc) ut aliquem fructum habeam et in vobis, sicut et in ceteris gentibus.
 Graecis ac barbaris, sapientibus, et insipientibus debitor sum:
 ita (quod in me) promptum est et vobis, qui Romae estis, evangelizare.
 Non enim erubesco Evangelium. Virtus enim Dei est in salutem omni credenti, Iudaeo primum, et Graeco.
 Iustitia enim Dei in eo revelatur ex fide in fidem: sicut scriptum est: Iustus autem ex fide vivit.
 Revelatur enim ira Dei de caelo super omnem impietatem, et iniustitiam hominum eorum, qui veritatem Dei in iniustitia detinent:
 quia quod notum est Dei, manifestum est in illis. Deus enim illis manifestavit.
 Invisibilia enim ipsius, a creatura mundi, per ea quae facta sunt, intellecta, conspiciuntur: sempiterna quoque eius virtus, et divinitas: ita ut sint inexcusabiles.
 Quia cum cognovissent Deum, non sicut Deum glorificaverunt, aut gratias egerunt: sed evanuerunt in cogitationibus suis, et obscuratum est insipiens cor eorum:
 dicentes enim se esse sapientes, stulti facti sunt.
 Et mutaverunt gloriam incorruptibilis Dei in similitudinem imaginis corruptibilis hominis, et volucrum, et quadrupedum, et serpentium.
 Propter quod tradidit illos Deus in desideria cordis eorum, in immunditiam, ut contumeliis afficiant corpora sua in semetipsis:
 qui commutaverunt veritatem Dei in mendacium: et coluerunt, et servierunt creaturae potius quam Creatori, qui est benedictus in saecula. Amen.
 Propterea tradidit illos Deus in passiones ignominiae: nam feminae eorum immutaverunt naturalem usum in eum usum qui est contra naturam.
 Similiter autem et masculi, relicto naturali usu feminae, exarserunt in desideriis suis in invicem, masculi in masculos turpitudinem operantes, et mercedem, quam oportuit, erroris sui in semetipsis recipientes.
 Et sicut non probaverunt Deum habere in notitia, tradidit illos Deus in reprobum sensum, ut faciant ea quae non conveniunt,
 repletos omni iniquitate, malitia, fornicatione, avaritia, nequitia, plenos invidia, homicidio, contentione, dolo, malignitate: susurrones,
 detractores, Deo odibiles, contumeliosos, superbos, elatos, inventores malorum, parentibus non obedientes,
 insipientes, incompositos, sine affectione, absque foedere, sine misericordia.
 Qui cum iustitiam Dei cognovissent, non intellexerunt quoniam qui talia agunt, digni sunt morte: et non solum qui ea faciunt, sed etiam qui consentiunt facientibus.


Caput 2

 Propter quod inexcusabilis es, o homo omnis qui iudicas. In quo enim iudicas alterum, teipsum condemnas: eadem enim agis quae iudicas.
 Scimus enim quoniam iudicium Dei est secundum veritatem in eos qui talia agunt.
 Existimas autem hoc, o homo, qui iudicas eos qui talia agunt, et facis ea, quia tu effugies iudicium Dei?
 an divitias bonitatis eius, et patientiae, et longanimitatis contemnis? ignoras quoniam benignitas Dei ad poenitentiam te adducit?
 Secundum autem duritiam tuam, et impoenitens cor, thesaurizas tibi iram in die irae, et revelationis iusti iudicii Dei,
 qui reddet unicuique secundum opera eius:
 iis quidem qui secundum patientiam boni operis, gloriam, et honorem, et incorruptionem quaerunt, vitam aeternam:
 iis autem qui sunt ex contentione, et qui non acquiescunt veritati, credunt autem iniquitati, ira et indignatio.
 Tribulatio et angustia in omnem animam hominis operantis malum, Iudaei primum, et Graeci:
 gloria autem, et honor, et pax omni operanti bonum, Iudaeo primum, et Graeco:
 non enim est acceptio personarum apud Deum.
 Quicumque enim sine lege peccaverunt, sine lege peribunt: et quicumque in lege peccaverunt, per legem iudicabuntur.
 Non enim auditores legis iusti sunt apud Deum, sed factores legis iustificabuntur.
 Cum autem gentes, quae legem non habent, naturaliter ea, quae legis sunt, faciunt, eiusmodi legem non habentes, ipsi sibi sunt lex:
 qui ostendunt opus legis scriptum in cordibus suis, testimonium reddente illis conscientia ipsorum, et inter se invicem cogitationibus accusantibus, aut etiam defendentibus,
 in die, cum iudicabit Deus occulta hominum, secundum Evangelium meum per Iesum Christum.
 Si autem tu Iudaeus cognominaris, et requiescis in lege, et gloriaris in Deo,
 et nosti voluntatem eius, et probas utiliora, instructus per legem,
 confidis teipsum esse ducem caecorum, lumen eorum qui in tenebris sunt,
 eruditorem insipientium, magistrum infantium, habentem formam scientiae, et veritatis in lege.
 Qui ergo alium doces, teipsum non doces: qui praedicas non furandum, furaris:
 qui dicis non moechandum, moecharis: qui abominaris idola, sacrilegium facis:
 qui in lege gloriaris, per praevaricationem legis Deum inhonoras.
 (Nomen enim Dei per vos blasphematur inter gentes, sicut scriptum est.)
 Circumcisio quidem prodest, si legem observes: si autem praevaricator legis sis, circumcisio tua praeputium facta est.
 Si igitur praeputium iustitias legis custodiat, nonne praeputium illius in circumcisionem reputabitur?
 et iudicabit id quod ex natura est praeputium, legem consummans, te, qui per litteram et circumcisionem praevaricator legis es?
 Non enim qui in manifesto, Iudaeus est: neque quae in manifesto, in carne, est circumcisio:
 sed qui in abscondito, Iudaeus est: et circumcisio cordis in spiritu, non littera: cuius laus non ex hominibus, sed ex Deo est.


Caput 3

 Quid ergo amplius Iudaeo est? aut quae utilitas circumcisionis?
 Multum per omnem modum. Primum quidem quia credita sunt illis eloquia Dei.
 Quid enim si quidam illorum non crediderunt? numquid incredulitas illorum fidem Dei evacuabit? Absit.
 Est autem Deus verax: omnis autem homo mendax, sicut scriptum est: Ut iustificeris in sermonibus tuis: et vincas cum iudicaris.
 Si autem iniquitas nostra iustitiam Dei commendat, quid dicemus? Numquid iniquus est Deus, qui infert iram?
 secundum hominem dico. Absit. Alioquin quomodo iudicabit Deus hunc mundum?
 Si enim veritas Dei in meo mendacio abundavit in gloriam ipsius: quid adhuc et ego tamquam peccator iudicor?
 et non (sicut blasphemamur, et sicut aiunt quidam nos dicere) faciamus mala ut veniant bona: quorum damnatio iusta est.
 Quid ergo? praecellimus eos? Nequaquam. Causati enim sumus Iudaeos et Graecos omnes sub peccato esse,
 sicut scriptum est: Quia non est iustus quisquam:
 non est intelligens, non est requirens Deum.
 Omnes declinaverunt, simul inutiles facti sunt: non est qui faciat bonum, non est usque ad unum.
 Sepulchrum patens est guttur eorum, linguis suis dolose agebant: venenum aspidum sub labiis eorum:
 quorum os maledictione, et amaritudine plenum est:
 veloces pedes eorum ad effundendum sanguinem:
 contritio et infelicitas in viis eorum:
 et viam pacis non cognoverunt:
 non est timor Dei ante oculos eorum.
 Scimus autem quoniam quaecumque lex loquitur, iis, qui in lege sunt, loquitur: ut omne os obstruatur, et subditus fiat omnis mundus Deo:
 quia ex operibus legis non iustificabitur omnis caro coram illo. Per legem enim cognitio peccati.
 Nunc autem sine lege iustitia Dei manifestata est: testificata a lege et prophetis.
 Iustitia autem Dei per fidem Iesu Christi in omnes et super omnes qui credunt in eum: non enim est distinctio:
 omnes enim peccaverunt, et egent gloria Dei.
 Iustificati gratis per gratiam ipsius, per redemptionem quae est in Christo Iesu,
 quem proposuit Deus propitiationem per fidem in sanguine ipsius, ad ostensionem iustitiae suae propter remissionem praecedentium delictorum
 in sustentatione Dei, ad ostensionem iustitiae eius in hoc tempore: ut sit ipse iustus, et iustificans eum, qui est ex fide Iesu Christi.
 Ubi est ergo gloriatio tua? Exclusa est. Per quam legem? Factorum? Non: sed per legem fidei.
 Arbitramur enim iustificari hominem per fidem sine operibus legis.
 An Iudaeorum Deus tantum? nonne et gentium? Immo et gentium:
 quoniam quidem unus est Deus, qui iustificat circumcisionem ex fide, et praeputium per fidem.
 Legem ergo destruimus per fidem? Absit: sed legem statuimus.


Caput 4

 Quid ergo dicemus invenisse Abraham patrem nostrum secundum carnem?
 Si enim Abraham ex operibus iustificatus est, habet gloriam, sed non apud Deum.
 Quid enim dicit Scriptura? Credidit Abraham Deo, et reputatam est illi ad iustitiam.
 Ei autem qui operatur, merces non imputatur secundum gratiam, sed secundum debitum.
 Ei vero qui non operatur, credenti autem in eum, qui iustificat impium, reputatur fides eius ad iustitiam secundum propositum gratiae Dei.
 Sicut et David dicit beatitudinem hominis, cui Deus accepto fert iustitiam sine operibus:
 Beati, quorum remissae sunt iniquitates, et quorum tecta sunt peccata.
 Beatus vir, cui non imputavit Dominus peccatum.
 Beatitudo ergo haec in circumcisione tantum manet, an etiam in praeputio? Dicimus enim quia reputata est Abrahae fides ad iustitiam.
 Quomodo ergo reputata est? in circumcisione, an in praeputio? Non in circumcisione, sed in praeputio.
 Et signum accepit circumcisionis, signaculum iustitiae fidei, quae est in praeputio: ut sit pater omnium credentium per praeputium, ut reputetur et illis ad iustitiam:
 et sit pater circumcisionis non iis tantum, qui sunt ex circumcisione, sed et iis qui sectantur vestigia fidei, quae est in praeputio patris nostri Abrahae.
 Non enim per legem promissio Abrahae, aut semini eius ut haeres esset mundi: sed per iustitiam fidei.
 Si enim qui ex lege, haeredes sunt: exinanita est fides, abolita est promissio.
 Lex enim iram operatur. Ubi enim non est lex, nec praevaricatio.
 Ideo ex fide, ut secundum gratiam firma sit promissio omni semini, non ei qui ex lege est solum, sed et ei qui ex fide est Abrahae, qui pater est omnium nostrum
 (sicut scriptum est: Quia patrem multarum gentium posui te) ante Deum, cui credidit, qui vivificat mortuos, et vocat ea quae non sunt, tamquam ea quae sunt:
 qui contra spem in spem credidit, ut fieret pater multarum gentium secundum quod dictum est ei: Sic erit semen tuum.
 Et non infirmatus est fide, nec consideravit corpus suum emortuum, cum iam fere centum esset annorum, et emortuam vulvam Sarae.
 In repromissione etiam Dei non haesitavit diffidentia, sed confortatus est fide, dans gloriam Deo:
 plenissime sciens, quia quaecumque promisit, potens est et facere.
 Ideo et reputatum est illi ad iustitiam.
 Non est autem scriptum tantum propter ipsum quia reputatum est illi ad iustitiam:
 sed et propter nos, quibus reputabitur credentibus in eum, qui suscitavit Iesum Christum Dominum nostrum a mortuis,
 qui traditus est propter delicta nostra, et resurrexit propter iustificationem nostram.


Caput 5

 Iustificati ergo ex fide, pacem habeamus ad Deum per Dominum nostrum Iesum Christum:
 per quem et habemus accessum per fidem in gratiam istam, in qua stamus, et gloriamur in spe gloriae filiorum Dei.
 Non solum autem, sed et gloriamur in tribulationibus: scientes quod tribulatio patientiam operatur:
 patientia autem probationem, probatio vero spem,
 spes autem non confundit: quia caritas Dei diffusa est in cordibus nostris per Spiritum Sanctum, qui datus est nobis.
 Ut quid enim Christus, cum adhuc infirmi essemus, secundum tempus, pro impiis mortuus est?
 vix enim pro iusto quis moritur: nam pro bono forsitan quis audeat mori.
 Commendat autem caritatem suam Deus in nobis: quoniam cum adhuc peccatores essemus, secundum tempus,
 Christus pro nobis mortuus est: multo igitur magis nunc iustificati in sanguine ipsius, salvi erimus ab ira per ipsum.
 Si enim cum inimici essemus, reconciliati sumus Deo per mortem filii eius: multo magis reconciliati, salvi erimus in vita ipsius.
 Non solum autem: sed et gloriamur in Deo per Dominum nostrum Iesum Christum, per quem nunc reconciliationem accepimus.
 Propterea sicut per unum hominem peccatum in hunc mundum intravit, et per peccatum mors, et ita in omnes homines mors pertransiit, in quo omnes peccaverunt.
 Usque ad legem enim peccatum erat in mundo: peccatum autem non imputabatur, cum lex non esset.
 Sed regnavit mors ab Adam usque ad Moysen etiam in eos qui non peccaverunt in similitudinem praevaricationis Adae, qui est forma futuri.
 Sed non sicut delictum, ita et donum: si enim unius delicto multi mortui sunt: multo magis gratia Dei et donum in gratia unius hominis Iesu Christi in plures abundavit.
 Et non sicut per unum peccatum, ita et donum. Nam iudicium quidem ex uno in condemnationem: gratia autem ex multis delictis in iustificationem.
 Si enim unius delicto mors regnavit per unum: multo magis abundantiam gratiae, et donationis, et iustitiae accipientes, in vita regnabunt per unum Iesum Christum.
 Igitur sicut per unius delictum in omnes homines in condemnationem: sic et per unius iustitiam in omnes homines in iustificationem vitae.
 Sicut enim per inobedientiam unius hominis, peccatores constituti sunt multi: ita et per unius obeditionem, iusti constituentur multi.
 Lex autem subintravit ut abundaret delictum. Ubi autem abundavit delictum, superabundavit gratia:
 ut sicut regnavit peccatum in mortem: ita et gratia regnet per iustitiam in vitam aeternam, per Iesum Christum Dominum nostrum.


Caput 6

 Quid ergo dicemus? permanebimus in peccato ut gratia abundet?
 Absit. Qui enim mortui sumus peccato, quomodo adhuc vivemus in illo?
 an ignoratis quia quicumque baptizati sumus in Christo Iesu, in morte ipsius baptizati sumus?
 Consepulti enim sumus cum illo per baptismum in mortem: ut quomodo Christus surrexit a mortuis per gloriam Patris, ita et nos in novitate vitae ambulemus.
 Si enim complantati facti sumus similitudini mortis eius: simul et resurrectionis erimus.
 Hoc scientes, quia vetus homo noster simul crucifixus est, ut destruatur corpus peccati, et ultra non serviamus peccato.
 Qui enim mortuus est, iustificatus est a peccato.
 Si autem mortui sumus cum Christo, credimus quia simul etiam vivemus cum Christo,
 scientes quod Christus resurgens ex mortuis iam non moritur: mors illi ultra non dominabitur.
 Quod enim mortuus est peccato, mortuus est semel: quod autem vivit, vivit Deo.
 Ita et vos existimate vos mortuos quidem esse peccato, viventes autem Deo, in Christo Iesu Domino nostro.
 Non ergo regnet peccatum in vestro mortali corpore ut obediatis concupiscentiis eius.
 Sed neque exhibeatis membra vestra arma iniquitatis peccato: sed exhibete vos Deo, tamquam ex mortuis viventes: et membra vestra arma iustitiae Deo.
 Peccatum enim vobis non dominabitur: non enim sub lege estis, sed sub gratia.
 Quid ergo? peccabimus, quoniam non sumus sub lege, sed sub gratia? Absit.
 Nescitis quoniam cui exhibetis vos servos ad obediendum, servi estis eius, cui obeditis, sive peccati ad mortem, sive obeditionis ad iustitiam?
 Gratias autem Deo quod fuistis servi peccati, obedistis autem ex corde in eam formam doctrinae, in quam traditi estis.
 Liberati autem a peccato, servi facti estis iustitiae.
 Humanum dico, propter infirmitatem carnis vestrae: sicut enim exhibuistis membra vestra servire immunditiae, et iniquitati ad iniquitatem, ita nunc exhibete membra vestra servire iustitiae in sanctificationem.
 Cum enim servi essetis peccati, liberi fuistis iustitiae.
 Quem ergo fructum habuistis tunc in illis, in quibus nunc erubescitis? nam finis illorum mors est.
 Nunc vero liberati a peccato, servi autem facti Deo, habetis fructum vestrum in sanctificationem, finem vero vitam aeternam.
 Stipendia enim peccati, mors. Gratia autem Dei, vita aeterna, in Christo Iesu Domino nostro.


Caput 7

 An ignoratis, fratres (scientibus enim legem loquor), quia lex in homine dominatur quanto tempore vivit?
 Nam quae sub viro est mulier, vivente viro, alligata est legi: si autem mortuus fuerit vir eius, soluta est a lege viri.
 Igitur, vivente viro, vocabitur adultera si fuerit cum alio viro: si autem mortuus fuerit vir eius, liberata est a lege viri, ut non sit adultera si fuerit cum alio viro.
 Itaque fratres mei, et vos mortificati estis legi per corpus Christi: ut sitis alterius, qui ex mortuis resurrexit, ut fructificemus Deo.
 Cum enim essemus in carne, passiones peccatorum, quae per legem erant, operabantur in membris nostris, ut fructificarent morti.
 Nunc autem soluti sumus a lege mortis, in qua detinebamur, ita ut serviamus in novitate spiritus, et non in vetustate litterae.
 Quid ergo dicemus? lex peccatum est? Absit. Sed peccatum non cognovi, nisi per legem: nam concupiscentiam nesciebam, nisi lex diceret: Non concupisces.
 Occasione autem accepta, peccatum per mandatum operatum est in me omnem concupiscentiam. Sine lege enim peccatum mortuum erat.
 Ego autem vivebam sine lege aliquando: sed cum venisset mandatum, peccatum revixit.
 Ego autem mortuus sum: et inventum est mihi mandatum, quod erat ad vitam, hoc esse ad mortem.
 Nam peccatum occasione accepta per mandatum, seduxit me, et per illud occidit.
 Itaque lex quidem sancta, et mandatum sanctum, et iustum, et bonum.
 Quod ergo bonum est, mihi factum est mors? Absit. Sed peccatum, ut appareat peccatum, per bonum operatum est mihi mortem: ut fiat supra modum peccans peccatum per mandatum.
 Scimus enim quia lex spiritualis est: ego autem carnalis sum, venundatus sub peccato.
 Quod enim operor, non intelligo: non enim quod volo bonum, hoc ago: sed quod odi malum, illud facio.
 Si autem quod nolo, illud facio: consentio legi, quoniam bona est.
 Nunc autem iam non ego operor illud, sed quod habitat in me peccatum.
 Scio enim quia non habitat in me, hoc est in carne mea, bonum. Nam velle, adiacet mihi: perficere autem bonum, non invenio.
